{
  "1": [
    "Pavol, služobník Boha a apoštol Ježiša Krista pre vieru Božích vyvolených a pre poznanie pravdy, ktorá na základe nábožnosti vedie",
    "k nádeji na večný život, ktorý pred večnými vekmi prisľúbil pravdovravný Boh,",
    "ale v určenom čase zjavil svoje slovo v kázaní, ktoré mi bolo zverené na rozkaz Boha, nášho spasiteľa,",
    "- Títovi, pravému synovi podľa spoločnej viery: Milosť a pokoj od Boha Otca i od Krista Ježiša, nášho Spasiteľa.",
    "Na to som ťa nechal na Kréte, aby si usporiadal, čo ešte treba, a po mestách ustanovil starších, ako som ti prikázal;",
    "nech je každý z nich bez úhony, muž jednej ženy, má mať veriace deti, ktoré nemožno obviniť z neviazanosti a neposlušnosti.",
    "Lebo biskup ako Boží správca musí byť bez úhony, nie pyšný, hnevlivý, pijan, bitkár, ani žiadostivý mrzkého zisku,",
    "ale pohostinný, láskavý, triezvy, spravodlivý, nábožný, zdržanlivý,",
    "taký, ktorý sa drží spoľahlivého slova podľa učenia, aby bol schopný aj povzbudzovať v zdravom učení, aj usvedčovať tých, čo protirečia.",
    "Lebo je mnoho nepoddajných zbytočne hovoriacich a zvodcov, najmä takých, čo sú z obriezky.",
    "Tých treba umlčať, lebo rozvracajú celé rodiny a pre mrzký zisk učia, čo sa nemá.",
    "Veď ktosi z nich, ich vlastný prorok, povedal: \"Kréťania sú veční luhári, zlá zver, bruchá lenivé.\"",
    "Toto svedectvo je pravdivé. Preto ich tvrdo karhaj, aby boli zdraví vo viere",
    "a nedbali na židovské bájky a príkazy ľudí, ktorí sa odvracajú od pravdy.",
    "Čistým je všetko čisté, ale poškvrneným a neveriacim nie je nič čisté; ešte aj ich myseľ a svedomie sú poškvrnené.",
    "Vyznávajú, že poznajú Boha, ale skutkami ho popierajú; sú odporní, neposlušní a neschopní nijakého dobrého skutku."
  ],
  "2": [
    "Ty však hovor, čo zodpovedá zdravému učeniu.",
    "Starci nech sú triezvi, cudní, rozvážni, zdraví vo viere, v láske a v trpezlivosti.",
    "Podobne aj staršie ženy nech sú sväté v správaní, nech neklebetia, nech nie sú oddané vínu, nech dobre učia,",
    "mladé ženy nech priúčajú múdrosti, aby mali rady svojich mužov, milovali deti,",
    "aby boli rozumné, cudné, starostlivé o dom, dobrotivé, podriadené svojim mužom, aby sa nehanobilo Božie slovo.",
    "Podobne povzbudzuj mladíkov, aby boli triezvi;",
    "vo všetkom im buď ty sám príkladom dobrých skutkov. V učení preukáž neporušenosť a vážnosť,",
    "v zdravom slove bezúhonnosť, aby sa protivník zahanbil, keď nebude mať čo zlé o nás povedať.",
    "Otroci nech sa vo všetkom podriaďujú svojim pánom, nech sú úslužní, nech neprotirečia,",
    "neokrádajú, ale nech vo všetkom preukážu skutočnú vernosť, aby vo všetkom robili česť učeniu nášho Spasiteľa, Boha.",
    "Veď zjavila sa Božia milosť na spásu všetkým ľuďom",
    "a vychováva nás, aby sme sa zriekli bezbožnosti a svetských žiadostí a žili v tomto veku triezvo, spravodlivo a nábožne,",
    "a tak očakávali blahoslavenú nádej a príchod slávy veľkého Boha a nášho Spasiteľa Ježiša Krista,",
    "ktorý vydal za nás seba samého, aby nás vykúpil z každej neprávosti a očistil si vlastný ľud, horlivý v dobrých skutkoch.",
    "Toto hovor, tak povzbudzuj a usvedčuj so všetkou rozhodnosťou. Nech nik tebou nepohŕda."
  ],
  "3": [
    "Pripomínaj im, aby sa podriaďovali panovníkom a vrchnostiam, aby ich poslúchali a boli pripravení na každý dobrý skutok.",
    "Nech nikoho nepotupujú a nech nie sú hašteriví, nech sú mierni a prejavujú všemožnú vľúdnosť všetkým ľuďom.",
    "Aj my sme kedysi boli nerozumní a neposlušní. Blúdili sme, slúžili všelijakým žiadostiam a rozkošiam, žili sme v zlobe a závisti. Boli sme hodni opovrhnutia a vzájomne sme sa nenávideli.",
    "Ale keď sa zjavila dobrota Boha, nášho Spasiteľa, a jeho láska k ľuďom,",
    "spasil nás nie pre spravodlivé skutky, ktoré sme my konali, ale zo svojho milosrdenstva, kúpeľom znovuzrodenia a obnovy v Duchu Svätom,",
    "ktorého na nás hojne vylial skrze Ježiša Krista, nášho Spasiteľa,",
    "aby sme, ospravedlnení jeho milosťou, boli podľa nádeje dedičmi večného života.",
    "Toto slovo je spoľahlivé a chcem, aby si to zdôrazňoval, žeby tí, čo uverili Bohu, usilovali sa vynikať v dobrých skutkoch. Toto je ľuďom dobré a užitočné.",
    "Vyhýbaj sa hlúpym otázkam, rodokmeňom, svárom a hádkam o zákon, lebo sú neužitočné a márne.",
    "Bludárovi sa po prvom a druhom napomenutí vyhýbaj.",
    "Veď vieš, že takýto je prevrátený, hreší a odsudzuje sám seba.",
    "Keď pošlem k tebe Artemasa alebo Tychika, ponáhľaj sa ku mne do Nikopolu. Rozhodol som sa totiž, že tam prezimujem.",
    "Zenasa, znalca zákona, a Apolla starostlivo vystroj na cestu, aby im nič nechýbalo.",
    "Nech sa aj naši učia vynikať v dobrých skutkoch pre naliehavé potreby, aby neboli neužitoční.",
    "Pozdravujú ťa všetci, čo sú so mnou. Pozdravuj tých, čo nás milujú vo viere. Milosť nech je s vami všetkými."
  ]
}