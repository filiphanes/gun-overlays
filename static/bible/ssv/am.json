{
  "1": [
    "Slová Amosa, jedného z pastierov v Tekue, ktoré videl proti Izraelu v dňoch júdskeho kráľa Oziáša a v dňoch izraelského kráľa Jeroboama syna Joasovho, dva roky pred zemetrasením.",
    "I povedal: \"Pán volá zo Siona, z Jeruzalema vydáva svoj hlas. Smútia nivy pastierov a zoschýna vrchol Karmelu.\"",
    "Toto hovorí Pán: \"Pre tri hriechy Damasku, ba pre štyri - neodvolám to: pretože mláťačkou železnou mlátili Galaád,",
    "vrhnem oheň na Hazaelov dom a strávi Benadadove paláce.",
    "Zlámem závory Damasku, vykynožím obyvateľov z údolia hriechu a z Bet Edenu toho, čo drží žezlo, ľud Aramu však pôjde do Kíru\" - hovorí Pán.",
    "Toto hovorí Pán: \"Pre tri hriechy Gazy, ba pre štyri - neodvolám to: pretože odviedli všetkých do zajatia, aby ich vydali Edomu,",
    "vrhnem oheň na múry Gazy a strávi jej paláce.",
    "Vykynožím obyvateľov Azotu a z Askalonu toho, čo drží žezlo; vystriem ruku proti Akaronu, takže zhynú zvyšky Filištíncov\" - hovorí Pán, Jahve.",
    "Toto hovorí Pán: \"Pre tri hriechy Týru, ba pre štyri - neodvolám to: pretože vydali všetkých zajatcov Edomu a nepamätali na bratskú zmluvu,",
    "vrhnem oheň na múry Týru a strávi jeho paláce.\"",
    "Toto hovorí Pán: \"Pre tri hriechy Edomu, ba pre štyri - neodvolám to: pretože mečom stíhal svojho brata, zničil lásku k nemu, jednostaj držal svoj hnev a svoju zlosť prechovával večne,",
    "vrhnem oheň na Teman a strávi paláce Bozry.\"",
    "Toto hovorí Pán: \"Pre tri hriechy Amonových synov, ba pre štyri - neodvolám to: pretože rozparovali ťarchavé Galaádu, aby rozšírili svoje hranice,",
    "zapálim oheň na múroch Raby, takže strávi jej paláce za lomozu v deň vojny, za búrky v deň víchrice.",
    "Jej kráľ pôjde do zajatia, on a s ním jeho kniežatá\" - hovorí Pán."
  ],
  "2": [
    "Toto hovorí Pán: \"Pre tri hriechy Moabu, ba pre štyri - neodvolám to: pretože spálili kosti kráľa Edomu na vápno,",
    "vrhnem oheň na Moabsko a strávi paláce Kariotu a Moab zomrie v lomoze, v hluku a za zvuku trúby.",
    "Vyhubím z jeho stredu sudcov a všetky jeho kniežatá zabijem s ním\" - hovorí Pán.",
    "Toto hovorí Pán: \"Pre tri hriechy Júdu, ba pre štyri - neodvolám to: pretože zavrhli Pánov zákon a nezachovali jeho predpisy - zviedli ich do bludu ich lži, za ktorými chodili ich otcovia -,",
    "vrhnem oheň na Júdu a strávi paláce Jeruzalema.\"",
    "Toto hovorí Pán: \"Pre tri hriechy Izraela, ba pre štyri - neodvolám to: pretože poctivca predali za peniaz a bedára za pár topánok.",
    "V prachu zeme šliapu po hlave maličkých a krivia cestu utlačených; otec so synom ide k dievčaťu,",
    "aby znesvätili moje sväté meno. Na založených plášťoch sa váľajú pri každom oltári a pijú víno pokutovaných v dome svojho Boha.",
    "A ja som vyničil spred nich Amorejčanov, vysokých ako výška cédra a silných ako duby; zničil som ich ovocie zhora a ich korene zdola.",
    "Ja som vás vyviedol z egyptskej krajiny a viedol som vás štyridsať rokov po púšti, aby ste zaujali krajinu Amorejčanov.",
    "Z vašich synov som ustanovil prorokov a z vašich mladíkov nazirejcov; či je to nie tak, synovia Izraela? - hovorí Pán.",
    "Lenže nazirejcom ste dali piť víno a prorokom ste rozkazovali: “Neprorokujte!”",
    "Hľa, bude škrípať pod vami ako škrípe voz plný snopov.",
    "Vtedy ľahký stratí beh, mocný si nezocelí silu a hrdina si nezachráni život.",
    "Kušostrelec neobstojí, ľahkonohý neutečie, jazdec si nezachráni život na koni.",
    "Najsrdnatejší z hrdinov bude nahý bežať v ten deň\" - hovorí Pán."
  ],
  "3": [
    "Čujte túto reč, ktorú Pán hovorí o vás, synovia Izraela, o celom pokolení, ktoré som vyviedol z egyptskej krajiny:",
    "\"Iba vás som poznal zo všetkých národov zeme, preto strescem na vás všetky vaše hriechy.",
    "Či pôjdu dvaja spolu, ak sa nedohovorili?",
    "Či lev reve v lese, ak nemá korisť? - Či sa ozve levíča z brlohu, ak nič nechytilo?",
    "Či padne vták do siete na zemi, ak niet osídla? - Či sa strhne sieť zo zeme, ak nič nechytila?",
    "Či zazneje v meste pozauna a ľud by sa nestrhol? - Či sa stane v meste nešťastie, ak ho neurobil Pán?",
    "Veď Pán, Jahve, neurobí nič, ak nezjaví svoj plán svojim sluhom, prorokom.",
    "Lev reve, kto by sa nebál? Pán, Jahve, hovorí, kto by neprorokoval?",
    "Oznámte v palácoch Asýrska aj v palácoch egyptskej krajiny a vravte: “Zhromaždite sa na vrchoch Samárie” a všimnite si v nej veľký zhon a utláčanie v jej strede!",
    "Nevedia konať priamo, hovorí Pán, hromadia násilie a lúpež vo svojich palácoch.\"",
    "Preto takto hovorí Pán, Jahve: \"Nepriateľ obkľúči krajinu a pozbaví ťa sily, budú vyplienené tvoje paláce.\"",
    "Toto hovorí Pán: \"Ako pastier vytrhne z pysku leva dve nôžky alebo kúsok ucha, tak sa vyslobodia synovia Izraela, ktorí sedia v Samárii v rohu na pohovke a na damaškovom lôžku.",
    "Čujte a dosvedčte v Jakubovom dome, hovorí Pán, Jahve, Boh zástupov.",
    "Lebo v deň, keď navštívim hriechy Izraela a budem trestať pre oltár v Beteli, budú zrazené rohy oltára a padnú na zem.",
    "Zrútim aj zimný dom spolu s domom letným; vtedy zaniknú domy zo slonoviny a bude koniec mnohým domom\" - hovorí Pán."
  ],
  "4": [
    "Čujte toto slovo, kravy bášanské, čo ste na vrchu Samárie, utláčate maličkých, ubíjate biednych a vravíte svojim pánom: \"Daj, chceme piť!\"",
    "Pán sa na svoju svätosť zaprisahal: \"Hľa, prídu na vás dni, keď vás odvedú za hákmi a zvyšky z vás za rybárskymi udicami.",
    "Cez trhliny prejdete, každá rovnou cestou, a vyhodia vás na Hermon\" - hovorí Pán.",
    "\"Poďte do Betelu a hrešte, do Galgaly a hrešte viac, prinášajte ráno svoje obety a každé tri dni svoje desiatky!",
    "Páľte z kvasu ďakovnú obetu, volajte, oznamujte dobrovoľné obety, keď to tak ľúbite, synovia Izraela\" - hovorí Pán, Jahve.",
    "\"Preto ja som vám dal prázdne zuby vo všetkých vašich mestách a nedostatok chleba na všetkých vašich miestach, ale neobrátili ste sa ku mne\" - hovorí Pán.",
    "\"Ja som vám odoprel dážď, keď boli ešte tri mesiace do žatvy; i dal som pršať nad jedným mestom a nad iným mestom som pršať nedal; jeden ostredok dážď zvlažil, kým ostredok, na ktorý nepadal dážď, vyschol.",
    "Dve-tri mestá sa tackali k jednému mestu, aby sa napili vody, ale nezahasili smäd, a predsa ste sa neobrátili ku mne\" - hovorí Pán.",
    "\"Bil som vás úpalom a sneťou; množstvo vašich záhrad a vinohradov, vašich figovníkov a olív zožrali kobylky; no neobrátili ste sa ku mne\" - hovorí Pán.",
    "\"Poslal som na vás mor ako v Egypte, porazil som mečom vašich mladíkov spolu s vašimi krásnymi koňmi a nechal som, nech vám vniká do nosov zápach vašich táborov; no neobrátili ste sa ku mne\" - hovorí Pán.",
    "\"A vyvrátil som vás, ako vyvrátil Boh Sodomu a Gomoru, že ste boli ako hlaveň vytrhnutá z vatry; no neobrátili ste sa ku mne\" - hovorí Pán.",
    "\"Preto takto naložím s tebou, Izrael; keďže takto naložím s tebou, chystaj sa pred svojho Boha, Izrael.",
    "Lebo, hľa, utvára kopce a tvorí vietor a oznamuje človeku, čo je jeho úmysel, tvorí svitanie a tmu a kráča po výšinách zeme: Jahve, Boh zástupov, je jeho meno.\""
  ],
  "5": [
    "Čujte túto reč! Vznášam nad vami žalospev, dom Izraela:",
    "Padla, nevstane viac panna Izrael, zrútila sa na svoju zem, nemá ju kto zdvihnúť.",
    "Lebo toto hovorí Pán: \"Mestu, ktoré vytiahlo s tisícom, ostane sto, a ktoré vytiahlo so stom, ostane desať pre dom Izraela.\"",
    "Lebo toto hovorí Pán domu Izraela: \"Hľadajte ma a budete žiť!",
    "Nehľadajte Betel, do Galgaly nechoďte a do Bersabe neputujte, lebo Galgala pôjde do zajatia a Betel bude ničím.\"",
    "Hľadajte Pána a budete žiť, ináč dopadne na Jozefov dom ako oheň, ktorý stravuje, a niet (toho), kto by zahasil Betel.",
    "Obracajú právo na palinu a spravodlivosť hádžu na zem.",
    "On stvoril Plejády a Orión, temnosť na ráno obracia a deň zatemňuje na noc; on privoláva vody mora a vylieva ich na povrch zeme, Jahve je jeho meno.",
    "On zablysne skazu nad mocným a záhuba príde na pevnosť.",
    "Nenávidia toho, kto karhá v bráne, odporný im je, kto hovorí pravdu.",
    "Pretože šliapete po maličkom a beriete od neho dávky obilia: postavili ste domy z kresaného kameňa, ale bývať v nich nebudete, vysadili ste rozkošné vinice, ale víno z nich piť nebudete.",
    "Veď viem, že mnoho je vašich hriechov a ťažké sú vaše zločiny, ubíjate spravodlivého, beriete výkupné a chudáka utláčate pri bráne.",
    "Preto múdry v tomto čase mlčí, lebo je to zlý čas.",
    "Hľadajte dobro, a nie zlo, aby ste žili, aby tak bol s vami Pán, Boh zástupov, ako ste vraveli.",
    "Nenáviďte zlo a milujte dobro a uplatňujte právo v bráne, azda sa zmiluje Pán, Boh zástupov, nad zvyškami Jozefa.",
    "Preto takto hovorí Jahve, Boh zástupov, Pán: \"Na všetkých námestiach je nárek a na všetkých uliciach vravia: “Jaj! Jaj!” Roľníka vyzývajú na smútok a znalca žalospevu na nárek.",
    "Aj vo všetkých viniciach bude nárek, keď prejdem cez teba,\" hovorí Pán.",
    "Beda vám, čo žiadate deň Pána! Načože je vám Pánov deň? - On je tma, a nie svetlo.",
    "Ako keď niekto uteká pred levom a narazí na medveďa; ide domov, oprie sa rukou o múr a vtom ho uhryzne had:",
    "Či nie je Pánov deň tma, a nie svetlo, temnota, ktorá nemá žiary?",
    "\"Nenávidím, zavrhujem vaše sviatky a nevoňajú mi vaše zhromaždenia.",
    "Keď mi prinášate celopaly a svoje pokrmové obety, nemám v nich záľubu a na tučné pokojné obety sa nepozriem.",
    "Odstráň odo mňa hluk svojich piesní, nechcem počuť ani zvuk tvojich hárf.",
    "Radšej nech prúdi právo ako voda a spravodlivosť ako stály potok.",
    "Či ste mi prinášali obety a žertvy štyridsať rokov na púšti, dom Izraela?",
    "Lež nosili ste stan svojho Molocha a Kaivana, svoje modly, hviezdu svojich bohov, ktoré ste si spravili.",
    "Nuž odvediem vás do zajatia za Damask,\" hovorí Pán; Boh zástupov je jeho meno."
  ],
  "6": [
    "Beda bezstarostným na Sione a bezpečným na vrchu Samárie, váženým prvého národa, ku ktorým prichádza Izraelov dom.",
    "Prejdite do Kalana a viďte, choďte odtiaľ do veľkého Ematu, potom zostúpte do filištínskeho Getu, či im je lepšie ako týmto kráľovstvám a či majú väčšie územie, než je vaše?",
    "Odďaľujete zlý deň, ale trón násilia približujete.",
    "Sedíte na pohovkách zo slonoviny, vyvaľujete sa na lôžkach, jete baránky zo stáda a teľce z prostriedku čriedy.",
    "Vyspevujú si pri zvuku harfy, vymýšľajú si hudobné nástroje ako Dávid.",
    "Pijú víno z krčahov, natierajú sa najlepším olejom, ale pre podlomenie Jozefa sa netrápia.",
    "Preto pôjdu teraz do zajatia na čele zajatcov, prestane hulákanie tých, čo sa vyvaľujú.",
    "Pán, Jahve, sa zaprisahal na svoj život, hovorí Pán, Boh zástupov: \"Odporná je mi Jakubova pýcha; nenávidím jeho paláce, a preto vydám mesto aj čo je v ňom.\"",
    "Ak vtedy ostane v jednom dome desať mužov, zomrú.",
    "A keď niektorého vynesie jeho pokrvný, ten, čo ho spáli, aby odstránil z domu kosti, a spýta sa toho, čo je v kúte domu: \"Je ešte niekto s tebou?\" - on odpovie: \"Nie!\" a dodá: \"Ticho! Len nie spomenúť Pánovo meno!\"",
    "Lebo hľa, Pán dáva rozkaz a rozbije veľký dom na sutiny a malý dom na kúsky.",
    "Či po skalách bežia kone a orú more na voloch? Veď ste na jed obrátili právo a ovocie spravodlivosti na palinu.",
    "Čo sa tešíte pre ničomnosť? - Čo vravíte: \"A nezaujali sme vlastnou silou Karnaim?\"",
    "\"Lebo, hľa, ja vzbudím proti vám, dom Izraela, hovorí Pán, Boh zástupov - národ a bude vás utláčať od priechodu do Ematu až po Potok púšte.\""
  ],
  "7": [
    "Toto mi zjavil Pán, Jahve: on stvoril kobylky, keď začala rásť mládza! Hľa, bola to tráva po kráľovskej kosbe!",
    "A keď už vyžrali zeleň krajiny, povedal som: \"Pane, Bože, prestaň, prosím! Akože obstojí Jakub, veď je maličký?\"",
    "Pán to oľutoval. \"Nestane sa!\", povedal Pán.",
    "Toto mi zjavil Pán, Jahve: hľa, Pán, Jahve, volá na súd ohňom! Strávil ohromnú priepasť a strávil aj podiel.",
    "I povedal som: \"Pane, Bože, prestaň, prosím! Akože obstojí Jakub, veď je maličký?\"",
    "Pán to oľutoval. \"Ani to sa nestane!\", riekol Pán.",
    "Toto mi zjavil: hľa, Pán stál na olovenom múre a v ruke mal olovnicu.",
    "A Pán mi povedal: \"Čo vidíš, Amos?\" Odpovedal som: \"Olovnicu.\" Nato riekol Pán: \"Hľa, položím olovnicu do stredu môjho ľudu Izraela, neprejdem viac popri ňom.",
    "Vtedy budú spustošené Izákove výšiny a zrúcané Izraelove svätyne; i povstanem proti Jeroboamovmu domu s mečom.\"",
    "Vtedy Amasiáš, kňaz Betelu, poslal izraelskému kráľovi Jeroboamovi odkaz: \"Amos sa sprisahal proti tebe uprostred Izraelovho domu. Krajina nevládze vydržať všetky jeho reči.",
    "Lebo takto hovorí Amos: “Jeroboam padne pod mečom a Izrael pôjde zo svojej domoviny do zajatia.”\"",
    "Amasiáš povedal Amosovi: \"Choď, jasnovidec, ujdi do júdskej krajiny, tam jedz chlieb a tam prorokuj!",
    "V Beteli už viac neprorokuj, lebo to je kráľovská svätyňa a je chrámom kráľovstva.\"",
    "Amos odpovedal Amasiášovi: \"Nie som prorok, ani nie som syn proroka, ale som pastier a narezávač poľných fíg.",
    "Ale Pán ma vzal spoza stáda a Pán mi riekol: “Choď, prorokuj proti môjmu ľudu, Izraelu!",
    "Teraz teda počuj slovo Pánovo: Ty hovoríš: “Neprorokuj proti Izraelu a netrať reči proti Izákovmu domu!”",
    "Preto takto hovorí Pán: “Tvoja žena bude smilniť v meste, tvoji synovia a dcéry padnú pod mečom, tvoje dedičstvo rozdelia povrázkami, sám však zomrieš na poškvrnenej pôde a Izrael pôjde do zajatia zo svojej krajiny.”\""
  ],
  "8": [
    "Toto mi zjavil Pán, Jahve: hľa, kôš ovocia!",
    "I riekol: \"Čo vidíš, Amos?\" Odpovedal som: \"Kôš ovocia.\" Pán mi povedal: \"Príde koniec na môj ľud, Izrael, neprejdem viac popri ňom.",
    "Kvíliť budú piesne paláca v ten deň - hovorí Pán, Jahve. Bude veľa mŕtvol a hocikde ich pohádžu. Ticho!",
    "Čujte toto, vy, čo šliapete po chudákoch a nivočíte bedárov krajiny.",
    "Hovoríte: “Kedy prejde novmesiac, aby sme mohli predávať obilie; a sobota, aby sme otvorili sýpky, aby sme zmenšili efu, zväčšili cenu a klamali na falošnej váhe?",
    "Chceme kúpiť za peniaz maličkých a chudobných za pár topánok a smeti predať ako obilie.”\"",
    "Pán sa zaprisahal na Jakubovu pýchu: \"Nikdy nezabudnem na ich skutky.",
    "Či sa nemá pre toto triasť zem a smútiť každý jej obyvateľ? Nemá sa dvíhať celá ako Níl, nadúvať sa a padať ako rieka Egypta?",
    "V ten deň, hovorí Pán, dám slnku zapadnúť napoludnie a zem zatemním v jasný deň.",
    "Sviatky vám obrátim na smútok, všetky vaše piesne na žalospevy, na každé bedrá dám vrecovinu a na každú hlavu plešinu. Urobím to ako smútok za jedináčikom a koniec toho ako trpký deň.",
    "Hľa, prídu dni - hovorí Pán, Jahve - i pošlem na zem hlad; nie hlad po chlebe a nie smäd po vode, ale po počúvaní Pánovho slova.\"",
    "A budú sa tackať od mora k moru a od severu na východ sa budú túlať, čo budú hľadať Pánovo slovo, ale nenájdu.",
    "V ten deň budú omdlievať krásne panny a mládenci od smädu.",
    "Tí, čo prisahajú na hriech Samárie a vravia: \"Ako žije tvoj boh, Dan, a ako žije púť do Bersabe!\" Preto padnú a viac nevstanú."
  ],
  "9": [
    "Videl som Pána stáť pri oltári. I riekol: \"Prašti hlavicu tak, aby sa zatriasli trámy; dolám im ich všetkým na hlavách a ostatok z nich mečom pobijem; zbeh od nich neutečie a kto ostane, nezachráni sa.",
    "Ak vniknú do podsvetia, moja ruka ich odtiaľ donesie, a ak vystúpia do neba, aj odtiaľ ich stiahnem.",
    "Ak sa schovajú na vrcholci Karmelu, vysliedim ich a donesiem odtiaľ a ak sa mi schovajú pred očami na morské dno, tak rozkážem hadovi a uhryzne ich.",
    "Ak pôjdu do zajatia pred svojimi nepriateľmi, tam rozkážem meču a zabije ich, upriem na nich svoje oči na nešťastie, a nie na blaho.\"",
    "Pán, Jahve zástupov, sa dotkne zeme a tá sa zatrasie a žialiť budú všetci, čo na nej bývajú, bude vystupovať celá ako Níl a upadať ako rieka Egypta.",
    "On stavia v nebesiach svoju hornú sieň, jej klenbu zasadil do zeme; on privoláva vody mora a rozlieva ich po povrchu zeme, Jahve je jeho meno. \"Synovia Izraela, nie ste vy pre mňa ako synovia Etiópie? - hovorí Pán.",
    "Či som nevyviedol Izrael z egyptskej krajiny, Filištíncov z Kaftoru a Aramejčanov z Kíru?",
    "Hľa, oči Pána, Jahveho, spočívajú na hriešnom kráľovstve: Ja ho zmetiem z povrchu zeme, lenže nezmetiem úplne dom Jakubov - hovorí Pán.",
    "Hľa, ja dám príkaz a rozosejem synov Izraela medzi všetky národy, ako sa osieva na riečici, že kamienok nepadne na zem.",
    "Mečom zomrú všetci hriešnici môjho ľudu, ktorí hovoria: “Nedostihne a nepredbehne nás nešťastie.”",
    "V ten deň vyzdvihnem padnutú Dávidovu chalupu, zamurujem jej trhliny, postavím jej sutiny a vybudujem ju ako kedysi.",
    "Aby ovládli zvyšky Edomu a všetky národy, nad ktorými sa vzýva moje meno, hovorí Pán, ktorý to urobí.",
    "Hľa, prídu dni - hovorí Pán, keď sa oráč ženca bude dotýkať a šliapač hrozna toho, čo seje semeno; vrchy budú pretekať muštom a všetky kopce sa budú roztekať.",
    "Vtedy obrátim osud svojho ľudu, Izraela, budú stavať a obývať spustošené mestá, budú sadiť vinice a piť ich víno, narobia si záhrad a budú jesť ich ovocie.",
    "Vtedy ich zasadím do ich pôdy a viac ich nevytrhnú z ich pôdy, ktorú som im dal\" - hovorí Pán, tvoj Boh."
  ]
}