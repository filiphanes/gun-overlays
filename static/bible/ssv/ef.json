{
  "1": [
    "Pavol, z Božej vôle apoštol Krista Ježiša, svätým v Efeze a veriacim v Kristovi Ježišovi:",
    "Milosť vám a pokoj od Boha, nášho Otca, i od Pána Ježiša Krista.",
    "Nech je zvelebený Boh a Otec nášho Pána Ježiša Krista, ktorý nás v Kristovi požehnal všetkým nebeským duchovným požehnaním.",
    "Veď v ňom si nás ešte pred stvorením sveta vyvolil, aby sme boli pred jeho tvárou svätí a nepoškvrnení v láske;",
    "on nás podľa dobrotivého rozhodnutia svojej vôle predurčil, aby sme sa skrze Ježiša Krista stali jeho adoptovanými synmi",
    "na chválu a slávu jeho milosti, ktorou nás obdaroval v milovanom Synovi.",
    "V ňom máme vykúpenie skrze jeho krv, odpustenie hriechov, podľa bohatstva jeho milosti,",
    "ktorou nás štedro zahrnul vo všetkej múdrosti a rozumnosti,",
    "keď nám dal poznať tajomstvo svojej vôle podľa svojho dobrotivého rozhodnutia, čo si v ňom predsavzal",
    "uskutočniť v plnosti času: zjednotiť v Kristovi ako v hlave všetko, čo je na nebi aj čo je na zemi. V ňom,",
    "veď v ňom sme sa stali dedičmi predurčenými podľa rozhodnutia toho, ktorý všetko koná podľa rady svojej vôle,",
    "aby sme boli na chválu jeho slávy my, čo sme už prv dúfali v Krista.",
    "V ňom ste boli aj vy, keď ste počuli slovo pravdy, evanjelium o svojej spáse, a keď ste v neho uverili, označení pečaťou prisľúbeného Ducha Svätého,",
    "ktorý je závdavkom nášho dedičstva na vykúpenie tých, ktorých si získal, na chválu jeho slávy.",
    "Preto keď som aj ja počul o vašej viere v Pána Ježiša a o láske k všetkým svätým,",
    "neprestávam za vás vzdávať vďaky, keď si na vás spomínam vo svojich modlitbách.",
    "Nech vám Boh nášho Pána Ježiša Krista, Otec slávy, dá Ducha múdrosti a zjavenia, aby ste ho poznali.",
    "Nech osvieti oči vášho srdca, aby ste vedeli, aká je nádej z jeho povolania, aké bohatstvo slávy je z jeho dedičstva vo svätých,",
    "a aká nesmierne veľká je jeho moc pre nás veriacich podľa pôsobenia jeho mocnej sily,",
    "ktorú dokázal na Kristovi, keď ho vzkriesil z mŕtvych a v nebi posadil po svojej pravici",
    "nad každé kniežatstvo, mocnosť, silu a panstvo a nad každé iné meno, ktoré možno vysloviť nielen v tomto veku, ale aj v budúcom.",
    "Všetko mu položil pod nohy a jeho ustanovil nad všetkým za hlavu Cirkvi,",
    "ktorá je jeho telom, plnosťou toho, ktorý napĺňa všetko vo všetkom."
  ],
  "2": [
    "Aj vás, hoci ste boli mŕtvi pre svoje poklesky a hriechy,",
    "v ktorých ste kedysi žili podľa ducha tohoto sveta, podľa kniežaťa vzdušnej mocnosti, ducha, ktorý teraz pôsobí v neposlušných synoch.",
    "Medzi nimi sme kedysi žili aj my všetci, keď sme podľa žiadostí svojho tela robili, čo chcelo telo a myseľ, a tak sme boli od prírody deťmi hnevu ako ostatní.",
    "Ale Boh, bohatý na milosrdenstvo, pre svoju nesmiernu lásku, ktorou nás miluje,",
    "hoci sme boli pre hriechy mŕtvi, oživil nás s Kristom - milosťou ste spasení -",
    "a s ním nás vzkriesil a daroval nám miesto v nebi v Kristovi Ježišovi,",
    "aby ukázal v budúcich vekoch nesmierne bohatstvo svojej milosti dobrotou voči nám v Kristovi Ježišovi.",
    "Lebo spasení ste milosťou skrze vieru; a to nie je z vás, je to Boží dar:",
    "nie zo skutkov, aby sa nik nevystatoval.",
    "Veď sme jeho dielo, stvorení v Kristovi Ježišovi pre dobré skutky, ktoré pripravil Boh, aby sme ich konali.",
    "Preto pamätajte, že kedysi ste boli pohanmi podľa tela a neobrezancami vás volali tí, čo sa nazývajú obrezanými rukou na tele,",
    "lebo v tom čase ste boli bez Krista, mimo izraelského spoločenstva, bez účasti na zmluvách s prisľúbením, bez nádeje a bez Boha na svete.",
    "Ale v Kristovi Ježišovi ste sa teraz vy, čo ste boli kedysi ďaleko, stali skrze Kristovu krv blízkymi.",
    "Veď on je náš pokoj! On z oboch urobil jedno a vo svojom tele zbúral medzi nimi múr rozdelenia, nepriateľstvo,",
    "tým, že zrušil zákon prikázaní, spočívajúci v nariadeniach, aby v sebe z tých dvoch vytvoril jedného nového človeka, a nastolil pokoj;",
    "aby v jednom tele skrze kríž v sebe samom zabil nepriateľstvo a zmieril oboch s Bohom.",
    "Prišiel a zvestoval pokoj vám, čo ste boli ďaleko, a pokoj tým, čo boli blízko;",
    "lebo skrze neho máme obaja v jednom Duchu prístup k Otcovi.",
    "Teda už nie ste cudzinci ani prišelci, ale ste spoluobčania svätých a patríte do Božej rodiny.",
    "Ste postavení na základe apoštolov a prorokov; hlavným uholným kameňom je sám Kristus Ježiš.",
    "V ňom celá stavba pevne pospájaná rastie v svätý chrám v Pánovi,",
    "v ňom ste aj vy vbudovaní do Božieho príbytku v Duchu."
  ],
  "3": [
    "Preto ja, Pavol, väzeň Krista Ježiša za vás pohanov...",
    "Veď ste azda počuli o dare Božej milosti, ktorý som dostal pre vás:",
    "lebo zo zjavenia som sa dozvedel tajomstvo, ako som už o tom krátko písal.",
    "Keď si to prečítate, môžete zvedieť, ako som poznal Kristovo tajomstvo.",
    "Ono v iných pokoleniach nebolo ľuďom známe tak, ako sa teraz v Duchu zjavilo jeho svätým apoštolom a prorokom:",
    "že pohania sú spoludedičmi, spoluúdmi a spoluúčastníkmi prisľúbenia v Kristovi Ježišovi skrze evanjelium.",
    "A ja som sa stal jeho služobníkom z daru Božej milosti, ktorú som dostal podľa pôsobenia jeho moci.",
    "Ja, najmenší zo všetkých svätých, dostal som tú milosť zvestovať pohanom Kristovo nevyspytateľné bohatstvo",
    "a všetkým oznámiť, aký je plán tajomstva od vekov skrytého v Bohu, ktorý všetko stvoril,",
    "aby sa teraz skrze Cirkev kniežatstvám a mocnostiam v nebi stala známou Božia mnohotvárna múdrosť,",
    "podľa odvekého rozhodnutia, ktoré uskutočnil v Kristovi Ježišovi, našom Pánovi.",
    "V ňom máme odvahu a prístup v dôvere skrze vieru v neho.",
    "Preto prosím, aby ste neochabovali pre moje súženia za vás, čo je vašou slávou.",
    "Preto zohýnam kolená pred Otcom,",
    "od ktorého má meno každé otcovstvo na nebi i na zemi:",
    "nech vám dá podľa bohatstva svojej slávy, aby skrze jeho Ducha mocne zosilnel váš vnútorný človek,",
    "aby Kristus skrze vieru prebýval vo vašich srdciach, aby ste zakorenení a upevnení v láske",
    "mohli so všetkými svätými pochopiť, aká je to šírka, dĺžka, výška a hĺbka,",
    "a poznať aj Kristovu lásku, presahujúcu každé poznanie, aby vás naplnila Božia plnosť celá.",
    "A tomu, ktorý mocou, čo v nás pôsobí, je schopný okrem tohoto všetkého urobiť oveľa viac, ako prosíme alebo chápeme,",
    "tomu sláva v Cirkvi a v Kristovi Ježišovi po všetky pokolenia na veky vekov. Amen."
  ],
  "4": [
    "Preto vás prosím ja, väzeň v Pánovi, aby ste žili dôstojne podľa povolania, ktorého sa vám dostalo,",
    "so všetkou pokorou, miernosťou a zhovievavosťou. Znášajte sa navzájom v láske",
    "a usilujte sa zachovať jednotu ducha vo zväzku pokoja.",
    "Jedno je telo a jeden Duch, ako ste aj povolaní v jednej nádeji svojho povolania.",
    "Jeden je Pán, jedna viera, jeden krst.",
    "Jeden je Boh a Otec všetkých, ktorý je nad všetkými, preniká všetkých a je vo všetkých.",
    "Ale každý z nás dostal milosť podľa miery, akou nás obdaroval Kristus.",
    "Preto hovorí: \"Do výšav vystúpil, so sebou vzal zajatcov, ľuďom dal dary.\"",
    "A čo iné znamená to \"vystúpil\", ako že aj zostúpil do nižších častí zeme?",
    "Ten, čo zostúpil, je ten istý, čo aj vystúpil ponad všetky nebesia, aby naplnil všetko.",
    "On ustanovil niektorých za apoštolov, niektorých za prorokov, iných za evanjelistov a iných za pastierov a učiteľov,",
    "aby pripravovali svätých na dielo služby, na budovanie Kristovho tela,",
    "kým nedospejeme všetci k jednote viery a poznania Božieho Syna, k zrelosti muža, k miere plného Kristovho veku,",
    "aby sme už neboli malými deťmi, ktorými sem-tam hádže a zmieta hocijaký vietor klamlivého ľudského učenia, ktorý podvodne strháva do bludu.",
    "Ale žime podľa pravdy a v láske všestranne vrastajme do toho, ktorý je hlavou, do Krista.",
    "Z neho celé telo, pevne zviazané a pospájané všetkými oživujúcimi spojivami, podľa činnosti primeranej každej časti, rastie a buduje sa v láske.",
    "Preto hovorím a dosvedčujem v Pánovi: Už nežite, ako žijú pohania, v márnosti svojho zmýšľania,",
    "so zatemneným rozumom, odcudzení Božiemu životu pre nevedomosť, ktorá sa ich zmocnila, a pre zaslepenosť ich srdca.",
    "Oni otupeli a oddali sa necudnosti a nenásytne žiadostivo páchajú každú nečistotu.",
    "Vy ste sa tak o Kristovi neučili,",
    "ak ste vôbec o ňom počuli a v ňom boli vyučení, ako je pravda v Ježišovi,",
    "že máte odložiť starého človeka s predošlým spôsobom života, ktorý sa ženie za klamnými žiadosťami do skazy,",
    "a obnovovať sa duchovne premenou zmýšľania,",
    "obliecť si nového človeka, ktorý je stvorený podľa Boha v spravodlivosti a pravej svätosti.",
    "Preto odložte lož a hovorte pravdu každý so svojím blížnym, veď sme si navzájom údmi.",
    "Hnevajte sa, ale nehrešte! Slnko nech nezapadá nad vaším hnevom;",
    "a nedávajte miesto diablovi!",
    "Kto kradol, nech už nekradne, ale radšej nech pracuje a vlastnými rukami zarába, aby mal z čoho dať núdznemu.",
    "Z vašich úst nech nevyjde nijaké zlé slovo, ale iba dobré, na potrebné budovanie, aby prinášalo milosť tým, čo počúvajú.",
    "A nezarmucujte Svätého Božieho Ducha, v ktorom ste označení pečaťou na deň vykúpenia.",
    "Akákoľvek zatrpknutosť, hnev, rozhorčenie, krik a rúhanie aj každá iná zloba nech sú ďaleko od vás.",
    "Buďte k sebe navzájom láskaví a milosrdní, navzájom si odpúšťajte, ako aj vám odpustil Boh v Kristovi!"
  ],
  "5": [
    "Napodobňujte Boha ako milované deti",
    "a žite v láske tak, ako aj Kristus miluje nás a vydal seba samého Bohu za nás ako dar a obetu ľúbeznej vône!",
    "Smilstvo a akákoľvek nečistota alebo lakomstvo nech sa ani len nespomenú medzi vami, ako sa patrí na svätých,",
    "ani mrzkosť, ani hlúpe reči a neprístojné žarty, lebo to sa nesluší; radšej vzdávajte vďaky.",
    "Lebo uvedomte si a pochopte, že ani jeden smilník, ani nečistý, ani chamtivec, čo je modloslužobník, nemá dedičstvo v Kristovom a Božom kráľovstve.",
    "Nech vás nik nezvedie prázdnymi rečami, lebo za to prichádza Boží hnev na neposlušných synov.",
    "Preto nemajte s nimi nič spoločné.",
    "Kedysi ste boli tmou, ale teraz ste svetlom v Pánovi. Žite ako deti svetla!",
    "Ovocie svetla je v každej dobrote, spravodlivosti a pravde.",
    "Skúmajte, čo sa páči Pánovi,",
    "a nemajte účasť na jalových skutkoch tmy, radšej ich odhaľujte,",
    "lebo to, čo oni potajomky robia, je hanba aj hovoriť.",
    "Ale všetko, čo sa odhalí, svetlo vynesie najavo,",
    "a všetko, čo je zjavné, je svetlo. Preto hovorí: \"Prebuď sa, ty, čo spíš, vstaň z mŕtvych a bude ti svietiť Kristus!\"",
    "Dávajte si teda veľký pozor, ako máte žiť: nie ako nemúdri, ale ako múdri.",
    "Využívajte čas, lebo dni sú zlé.",
    "Preto nebuďte nerozumní, ale pochopte, čo je Pánova vôľa.",
    "A neopíjajte sa vínom, veď v ňom je samopaš, ale buďte naplnení Duchom",
    "a hovorte spoločne žalmy, hymny a duchovné piesne. Vo svojich srdciach spievajte Pánovi a oslavujte ho.",
    "Ustavične vzdávajte vďaky za všetko Bohu a Otcovi v mene nášho Pána Ježiša Krista",
    "a podriaďujte sa jedni druhým v bázni pred Kristom.",
    "Ženy svojim mužom ako Pánovi,",
    "lebo muž je hlavou ženy, ako je aj Kristus hlavou Cirkvi, on, Spasiteľ tela.",
    "Ale ako je Cirkev podriadená Kristovi, tak aj ženy mužom vo všetkom.",
    "Muži, milujte manželky, ako aj Kristus miluje Cirkev a seba samého vydal za ňu,",
    "aby ju posvätil očistným kúpeľom vody a slovom,",
    "aby si sám pripravil Cirkev slávnu, na ktorej niet škvrny ani vrásky, ani ničoho podobného, ale aby bola svätá a nepoškvrnená.",
    "Tak sú aj muži povinní milovať svoje manželky ako vlastné telá. Kto miluje svoju manželku, miluje seba samého.",
    "Veď nik nikdy nemal v nenávisti svoje telo, ale živí si ho a opatruje, ako aj Kristus Cirkev,",
    "lebo sme údmi jeho tela.",
    "Preto muž zanechá otca i matku a pripúta sa k svojej manželke a budú dvaja v jednom tele.",
    "Toto tajomstvo je veľké; ja hovorím o Kristovi a Cirkvi.",
    "Ale aj vy, každý jeden nech miluje svoju manželku ako seba samého. A manželka nech si ctí muža."
  ],
  "6": [
    "Deti, poslúchajte svojich rodičov v Pánovi, lebo je to spravodlivé.",
    "Cti svojho otca i matku, to je prvé prikázanie s prisľúbením:",
    "Aby ti dobre bolo a aby si dlho žil na zemi.",
    "A vy, otcovia, nedráždite svoje deti k hnevu, ale vychovávajte ich prísne a napomínajte ich v Pánovi.",
    "Otroci, poslúchajte pozemských pánov s bázňou a chvením z úprimného srdca ako Krista.",
    "Neslúžte iba naoko, ako tí, čo sa chcú páčiť ľuďom, ale ako Kristovi služobníci, ktorí z tej duše plnia Božiu vôľu.",
    "A slúžte ochotne, ako Pánovi a nie ako ľuďom.",
    "Veď viete, že každý, aj otrok, aj slobodný, dostane od Pána odmenu, ak urobí niečo dobré.",
    "A vy, páni, správajte sa k nim takisto a prestaňte sa vyhrážať, veď viete, že aj ich, aj váš Pán je v nebi a on nenadŕža nikomu.",
    "Napokon upevňujte sa v Pánovi a v sile jeho moci.",
    "Oblečte si Božiu výzbroj, aby ste mohli čeliť úkladom diabla.",
    "Lebo nás nečaká zápas s krvou a telom, ale s kniežatstvami a mocnosťami, s vládcami tohoto temného sveta, so zloduchmi v nebeských sférach.",
    "Preto si vezmite Božiu výzbroj, aby ste mohli v deň zla odolať, všetko prekonať a obstáť!",
    "Stojte teda: bedrá si prepášte pravdou, oblečte si pancier spravodlivosti",
    "a obujte si pohotovosť pre evanjelium pokoja!",
    "Pri všetkom si vezmite štít viery, ktorým môžete uhasiť všetky ohnivé šípy zloducha!",
    "A zoberte si aj prilbu spásy a meč Ducha, ktorým je Božie slovo!",
    "Vo všetkých modlitbách a prosbách sa modlite v každom čase v Duchu! A v ňom vytrvalo bdejte a proste za všetkých svätých!",
    "Aj za mňa, aby mi bola daná reč, keď otvorím ústa, a aby som smelo zvestoval tajomstvo evanjelia,",
    "ktorého vyslancom som aj v okovách, aby som mal v ňom odvahu hovoriť, ako som povinný.",
    "Chcem, aby ste aj vy vedeli, čo je so mnou a čo robím. Všetko vám rozpovie Tychikus, milovaný brat a verný služobník v Pánovi,",
    "ktorého som k vám práve na to poslal, aby ste sa dozvedeli, čo je s nami, a aby potešil vaše srdcia.",
    "Pokoj bratom aj láska s vierou od Boha Otca i od Pána Ježiša Krista.",
    "Milosť so všetkými, čo milujú nášho Pána Ježiša Krista v neporušenosti."
  ]
}