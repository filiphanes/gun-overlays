{
  "1": [
    "Pavol, Silván a Timotej solúnskej cirkvi v Bohu Otcovi a v Pánu Ježišovi Kristovi: Milosť vám a pokoj.",
    "Ustavične vzdávame vďaky Bohu za vás všetkých, keď si na vás spomíname vo svojich modlitbách. Bez prestania",
    "myslíme pred Bohom a naším Otcom na dielo vašej viery, úsilie lásky a vytrvalosť nádeje v nášho Pána Ježiša Krista.",
    "Vieme, bratia, Bohom milovaní, o vašom vyvolení,",
    "lebo naše evanjelium neprišlo k vám iba v slovách, ale aj v moci a v Duchu Svätom a v celej plnosti; veď viete, akí sme boli medzi vami kvôli vám.",
    "A vy ste napodobňovali nás i Pána, keď ste vo veľkom súžení s radosťou Ducha Svätého prijímali slovo,",
    "takže ste sa stali vzorom všetkým veriacim v Macedónsku a v Achájsku.",
    "Lebo od vás sa Pánovo slovo rozšírilo nielen po Macedónsku a Achájsku, ale vaša viera v Boha sa stala známou na každom mieste, takže už nemusíme nič hovoriť.",
    "Veď oni sami rozprávajú o nás, ako sme k vám prišli a ako ste sa od modiel obrátili k Bohu, aby ste slúžili Bohu živému a pravému",
    "a očakávali z neba jeho Syna, ktorého vzkriesil z mŕtvych; Ježiša, ktorý nás zachraňuje od budúceho hnevu."
  ],
  "2": [
    "Veď sami viete, bratia, že sme k vám neprišli nadarmo.",
    "Ale po toľkom utrpení a potupovaní, ako viete, vo Filipách, vo svojom Bohu sme našli odvahu hlásať vám Božie evanjelium uprostred mnohých ťažkostí.",
    "Lebo naše povzbudzovanie nepochádza z omylu ani z nekalých pohnútok, ani nebolo falošné.",
    "Ale ako nás Boh vyskúšal, že nám možno zveriť evanjelium, tak hovoríme, nie aby sme sa ľuďom páčili, ale Bohu, ktorý skúma naše srdcia.",
    "Nikdy sme sa, ako viete, nezaliečali rečami, ani nás nehnalo lakomstvo, Boh je svedok,",
    "ani sme nehľadali slávu u ľudí, ani u vás, ani u iných.",
    "Hoci sme ako Kristovi apoštoli mohli zavážiť, boli sme medzi vami malí, ako keď matka kŕmi a láska svoje deti.",
    "Tak sme vás milovali, že by sme vám najradšej boli odovzdali nielen Božie evanjelium, ale aj vlastný život; takými drahými ste sa nám stali.",
    "Veď sa, bratia, pamätáte na našu prácu a námahu. Vo dne v noci sme pracovali, aby sme nikomu z vás neboli na ťarchu, a tak sme vám hlásali Božie evanjelium.",
    "Sami ste svedkami aj Boh, ako sväto, spravodlivo a bezúhonne sme sa správali voči vám veriacim.",
    "Viete predsa, že sme každého z vás, ako otec svoje deti,",
    "prosili, povzbudzovali a zaprisahávali, aby ste žili, ako sa patrí vzhľadom na Boha, ktorý vás volá do svojho kráľovstva a slávy.",
    "Preto aj my neprestajne vzdávame vďaky Bohu za to, že keď ste od nás prijali Božie slovo, ktoré sme hlásali, neprijali ste ho ako ľudské slovo, ale - aké naozaj je - ako slovo Božie; a ono pôsobí vo vás veriacich.",
    "Veď vy, bratia, napodobňujete Božie cirkvi, čo sú v Judei v Kristovi Ježišovi, lebo aj vy ste od svojich súkmeňovcov vytrpeli to isté, čo oni od Židov.",
    "Oni zabili Pána Ježiša aj prorokov a nás prenasledovali. Bohu sa nepáčia, všetkým ľuďom odporujú",
    "a nám bránia kázať pohanom, aby boli spasení; a tak stále napĺňajú mieru svojich hriechov. Ale už sa im až na pokraj priblížil Boží hnev.",
    "Aj keď sme boli, bratia, na krátky čas od vás odlúčení, no iba tvárou nie srdcom, tým viac a túžobnejšie sme sa usilovali uvidieť vašu tvár.",
    "Lebo sme chceli prísť k vám, najmä ja, Pavol, raz aj druhý raz, ale satan nám to prekazil.",
    "Veď kto je našou nádejou, radosťou a korunou slávy - nie aj vy? - pred naším Pánom Ježišom pri jeho príchode?",
    "Vy ste naša sláva a radosť."
  ],
  "3": [
    "Preto keď sme to už nemohli ďalej vydržať, rozhodli sme sa, že ostaneme v Aténach sami,",
    "a poslali sme Timoteja, nášho brata a Božieho spolupracovníka na Kristovom evanjeliu, aby vás utvrdil a povzbudil vo viere,",
    "aby sa nik neplašil v týchto súženiach; veď sami viete, že je to náš údel.",
    "Lebo aj keď sme boli u vás, predpovedali sme vám, že prídu na nás súženia; aj sa tak stalo, ako viete.",
    "Preto keď som to ani ja už nemohol ďalej vydržať, poslal som ho, aby som zvedel o vašej viere, či vás azda nepokúšal pokušiteľ a naša námaha nevyšla nazmar.",
    "Teraz, keď k nám od vás prišiel Timotej a priniesol nám dobrú zvesť o vašej viere a láske a že si na nás stále po dobrom spomínate a túžite nás vidieť ako aj my vás,",
    "potešili sme sa z vás, bratia, popri všetkej našej núdzi a súžení, pre vašu vieru.",
    "Lebo teraz akoby sme ožili, keď vy stojíte pevne v Pánovi.",
    "Ale akú vďaku môžeme vzdať Bohu za vás, za všetku tú radosť, ktorú z vás máme pred svojím Bohom?",
    "Vo dne v noci sa vrúcne modlíme, aby sme mohli uzrieť vašu tvár a doplniť to, čo ešte chýba vašej viere.",
    "Nech sám Boh, náš Otec, a náš Pán Ježiš upravia našu cestu k vám.",
    "A Pán nech zveľadí a rozhojní vašu lásku navzájom i voči všetkým tak, ako ju my máme voči vám.",
    "Nech posilní vaše srdcia, aby ste boli bez úhony vo svätosti pred Bohom a naším Otcom, keď príde náš Pán Ježiš so všetkými svojimi svätými. Amen."
  ],
  "4": [
    "Napokon vás teda, bratia, prosíme a napomíname v Pánu Ježišovi, aby ste čoraz viac rástli v tom, čo ste od nás prijali: ako máte žiť a páčiť sa Bohu, ako aj žijete.",
    "Veď viete, aké príkazy sme vám dali z moci Pána Ježiša.",
    "Lebo to je Božia vôľa, vaše posvätenie:",
    "aby ste sa zdržiavali smilstva a aby každý z vás vedel mať svoju nádobu vo svätosti a v úcte,",
    "nie v náruživej žiadostivosti ako pohania, ktorí nepoznajú Boha,",
    "aby nik v tejto veci nevybočil z medzí a nepodvádzal svojho brata, lebo Pán sa za to všetko pomstí, ako sme vám už povedali a dosvedčili.",
    "Veď Boh nás nepovolal pre nečistotu, ale pre posvätenie.",
    "A kto týmto pohŕda, nepohŕda človekom, ale Bohom, ktorý vám dáva aj svojho Svätého Ducha.",
    "O bratskej láske vám netreba písať, veď vás sám Boh poučil, aby ste sa milovali navzájom.",
    "A vy to aj robíte všetkým bratom po celom Macedónsku. Len vás, bratia, prosíme, aby ste v tom čoraz viac rástli",
    "a usilovali sa žiť pokojne, plniť si povinnosti a pracovať vlastnými rukami, ako sme vám prikázali;",
    "aby ste sa počestne správali voči tým, čo sú mimo, a aby ste nemuseli od nikoho nič žiadať.",
    "Nechceme, bratia, aby ste nevedeli, ako je to so zosnulými, aby ste sa nezarmucovali ako ostatní, čo nemajú nádej.",
    "Lebo ak veríme, že Ježiš zomrel a vstal z mŕtvych, tak Boh aj tých, čo zosnuli, skrze Ježiša privedie s ním.",
    "Toto vám hovoríme podľa Pánovho slova: My, čo žijeme a zostaneme až do Pánovho príchodu, nepredídeme tých, čo zosnuli.",
    "Lebo na povel, na hlas archanjela a zvuk Božej poľnice sám Pán zostúpi z neba a tí, čo umreli v Kristovi, vstanú prví.",
    "Potom my, čo žijeme a zostaneme, budeme spolu s nimi v oblakoch uchvátení do vzduchu v ústrety Pánovi, a tak budeme navždy s Pánom.",
    "Preto sa potešujte navzájom týmito slovami!"
  ],
  "5": [
    "O časoch a chvíľach vám netreba, bratia, písať,",
    "lebo sami veľmi dobre viete, že Pánov deň príde ako zlodej v noci.",
    "Keď budú hovoriť: \"Je pokoj a istota,\" vtedy znenazdania príde na nich záhuba ako bolesti na rodičku a neuniknú.",
    "Ale vy bratia, nie ste vo tme, aby vás ten deň prekvapil ako zlodej.",
    "Veď vy všetci ste synmi svetla a synmi dňa. Nepatríme noci ani tme.",
    "Nespime teda ako ostatní, ale bdejme a buďme triezvi!",
    "Tí, čo spia, spia v noci a opilci sa v noci opíjajú.",
    "My však, čo patríme dňu, buďme triezvi a oblečme si pancier viery a lásky a prilbu nádeje na spásu.",
    "Veď Boh nás neurčil na hnev, ale aby sme získali spásu skrze nášho Pána Ježiša Krista,",
    "ktorý za nás zomrel, aby sme žili spolu s ním, či už bdieme, alebo spíme.",
    "Preto sa navzájom potešujte a povzbudzujte jeden druhého, ako to aj robíte.",
    "Prosíme vás, bratia, aby ste si vážili tých, čo pracujú medzi vami, sú vašimi predstavenými v Pánovi a napomínajú vás.",
    "Majte ich vo veľkej láske pre ich dielo! Žite jeden s druhým v pokoji!",
    "Vyzývame vás, bratia: napomínajte neporiadnych, posmeľujte malomyseľných, ujímajte sa slabých, ku všetkým buďte zhovievaví!",
    "Dajte si pozor, aby sa nik nikomu neodplácal zlým za zlé, ale vždy sa usilujte o dobro medzi sebou i voči všetkým!",
    "Ustavične sa radujte!",
    "Bez prestania sa modlite,",
    "pri všetkom vzdávajte vďaky, lebo to je Božia vôľa v Kristovi Ježišovi pre vás!",
    "Ducha neuhášajte,",
    "proroctvami nepohŕdajte!",
    "Ale všetko skúmajte a čo je dobré, toho sa držte!",
    "Chráňte sa zla v akejkoľvek podobe!",
    "Sám Boh pokoja nech vás celých posvätí, aby sa zachoval váš duch neporušený a duša i telo bez úhony, keď príde náš Pán Ježiš Kristus.",
    "Verný je ten, ktorý vás volá, a on to aj urobí.",
    "Bratia, modlite sa aj za nás!",
    "Pozdravte všetkých bratov svätým bozkom!",
    "Zaprisahám vás v Pánovi, aby sa tento list čítal všetkým bratom.",
    "Milosť nášho Pána Ježiša Krista nech je s vami."
  ]
}