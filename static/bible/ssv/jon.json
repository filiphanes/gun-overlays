{
  "1": [
    "Pán prehovoril k Jonášovi, synovi Amatiho, takto:",
    "\"Vstaň, choď do veľkého mesta Ninive a zvestuj mu, že ich zloba vystúpila predo mňa.\"",
    "Ale Jonáš vstal a chcel utiecť spred Pána do Taršišu; išiel do Joppe, kde našiel loď, ktorá išla do Taršišu, dal jej svoje plavné a nastúpil do nej, aby šiel s nimi do Taršišu spred Pána.",
    "Ale Pán zoslal na more veľký vietor, takže sa na mori strhla veľká búrka a lodi hrozilo stroskotanie.",
    "Námorníci sa báli a každý volal k svojmu bohu; náradie, ktoré bolo na lodi, pohádzali do mora, aby ju od neho odbremenili. Jonáš však zišiel do vnútra lode, ľahol si a spal.",
    "Tu pristúpil k nemu veliteľ lode a povedal mu: \"Čože, ty spíš? Vstaň, volaj k svojmu Bohu, azda si Boh spomenie na nás a nezahynieme.\"",
    "I vraveli si druh druhovi: \"Nože, hoďme žreb a dozvieme sa, pre koho nás stihlo toto nešťastie.\" Hodili teda žreb a žreb padol na Jonáša.",
    "I spytovali sa ho: \"Povedzže nám, prečo nás stihlo toto nešťastie? Čo máš za poslanie a odkiaľ ideš? Ktorá je tvoja vlasť a z ktorého si národa?\"",
    "Odpovedal im: \"Hebrej som a som ctiteľ Pána, Boha nebies, ktorý učinil more a suchú zem.\"",
    "Mužov pojal veľký strach a hovorili mu: \"Čo si to urobil?\" Chlapi totiž vedeli, že uteká spred Pána, lebo im to povedal.",
    "Pýtali sa ho: \"Čo máme s tebou urobiť, aby sa more pod nami utíšilo?\" More sa totiž búrilo čoraz väčšmi.",
    "Povedal im: \"Chyťte ma a hoďte do mora, potom sa more pod vami utíši. Veď ja viem, že vás pre mňa zastihla táto veľká búrka.\"",
    "Ale mužovia veslovali, aby sa priplavili naspäť k suchej zemi, no nemohli, pretože sa more pod nimi čoraz viac búrilo.",
    "Preto volali k Pánovi: \"Ach, Pane, nech nezahynieme pre život tohto človeka a neuvaľ na nás nevinnú krv! Veď ty si Pán a urobil si, ako sa ti páčilo.\"",
    "I chytili Jonáša a hodili ho do mora, načo more prestalo zúriť.",
    "Tu pojal mužov veľký strach pred Pánom a obetovali Pánovi obetu a zaviazali sa sľubmi."
  ],
  "2": [
    "Pán priviedol veľkú rybu, aby pohltila Jonáša; a Jonáš bol vo vnútri ryby tri dni a tri noci.",
    "Jonáš sa modlil z vnútra ryby k Pánovi, svojmu Bohu,",
    "a hovoril: \"Volal som zo svojej úzkosti k Pánovi a vyslyšal ma, z lona podsvetia som kričal, počul si môj hlas.",
    "Hodil si ma do priepasti, do hlbín mora a obkľúčil ma príval. Tvoje vlnobitia a tvoje vlny valili sa ponad mňa.",
    "A povedal som: Odvrhnutý som spred tvojich očí, ale ešte uzriem tvoj svätý chrám.",
    "Vody ma obklopili až po hrdlo, priepasť ma objala, trsť mi obopäla hlavu.",
    "Až k úpätiam vrchov som zostúpil a závory zeme boli navždy za mnou, lež vyzdvihol si z hĺbky môj život, Pane, Bože môj.",
    "Keď vo mne klesla moja duša, rozpamätal som sa na Pána a moja modlitba došla k tebe do tvojho svätého chrámu.",
    "Tí, čo si ctia lživé tiene, opúšťajú svoje milosrdenstvo.",
    "Ja ti však budem s hlasnou vďakou obetovať a splním, čo som sľúbil; u Pána je spása.\"",
    "I prikázal Pán rybe a vydala Jonáša na suchú zem."
  ],
  "3": [
    "Pán druhý raz prehovoril k Jonášovi takto:",
    "\"Vstaň, choď do veľkého mesta Ninive a zvestuj mu zvesť, ktorú ti ja poviem!\"",
    "Jonáš vstal a šiel podľa Pánovho rozkazu do Ninive. Ninive bolo veľké mesto pred Bohom, bolo treba tri dni, aby sa prešlo cezeň.",
    "Jonáš začal vstupovať do mesta - prvý deň cesty - a volal: \"Ešte štyridsať dní a Ninive bude rozvrátené!\"",
    "Mužovia z Ninive uverili Bohu, vyhlásili pôst a obliekli sa do vrecovín od najväčších po najmenších.",
    "Vec došla až k ninivskému kráľovi; i vstal zo svojho trónu, zhodil zo seba plášť, obliekol si vrecovinu a posadil sa do popola.",
    "A takto volal v Ninive: \"Nariadenie kráľa a jeho veľmožov je toto: Ľudia a zvieratá, statok a ovce nech nič neokúsia; nech sa nepasú a vodu nech nepijú!",
    "Ľudia i zvieratá nech sa poobliekajú do vrecovín, nech hlasno volajú k Bohu a nech sa každý odvráti od svojej zlej cesty a od násilia, ktoré má v rukách.",
    "Ktovie, azda sa Boh odvráti a zmiluje sa; odvráti sa od svojho hnevu a nezahynieme.\"",
    "Boh videl ich skutky, že sa odvrátili od svojich zlých ciest, a Boh sa zmiloval a nepostihol ich nešťastím, ktorým ich zamýšľal postihnúť."
  ],
  "4": [
    "Jonášovi sa to veľmi nepáčilo a nahneval sa.",
    "I modlil sa k Pánovi: \"Ach, Pane, či som to nepovedal, kým som bol vo svojej krajine? Preto som chcel najprv utiecť do Taršišu, veď som vedel, že si láskavý a milosrdný Boh, trpezlivý a veľký v zľutovaní a zmilúvaš sa nad nešťastím.",
    "Teraz však, Pane, odním odo mňa moju dušu, lebo mi je lepšie zomrieť, než žiť.\"",
    "Pán povedal: \"Azda sa právom hneváš?\"",
    "Nato vyšiel Jonáš z mesta a býval východne od mesta; urobil si tam striešku a sedel pod ňou v tôni, chcel vidieť, čo sa stane v meste.",
    "Vtedy Pán, Boh, rozkázal ricínovému kru, ktorý vyrástol nad Jonášom a robil mu nad hlavou tieň, aby ho oslobodil od nepríjemnosti. Jonáš sa ricínovému kru veľmi zaradoval.",
    "Keď na druhý deň vychádzala ranná zora, rozkázal Boh červíku a on zranil ricínus, takže vyschol.",
    "A keď vyšlo slnko, rozkázal Boh horúcemu východnému vetru a slnce pražilo Jonášovi na hlavu, že omdlieval a duša si mu žiadala umrieť. I povedal: \"Lepšie mi je zomrieť, ako žiť.\"",
    "Vtedy povedal Boh Jonášovi: \"Azda sa právom hneváš na ricínus?\" Odpovedal: \"Právom sa hnevám až na smrť.\"",
    "Pán povedal: \"Ty ľutuješ ricínus, na ktorom si nerobil a nevypestoval si ho; ktorý za noc vznikol a za noc zanikol.",
    "A ja sa nemám zľutovať nad veľkým mestom Ninive, v ktorom je viac než stodvadsaťtisíc ľudí, ktorí nevedia rozlišovať medzi pravicou a ľavicou? K tomu množstvo zvierat.\""
  ]
}