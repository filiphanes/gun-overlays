{
  "1": [
    "Po Šaulovej smrti, keď sa Dávid vrátil po víťazstve nad Amalekitmi, ostal Dávid dva dni v Sikelegu.",
    "Na tretí deň prišiel zo Šaulovho tábora človek, odev mal roztrhnutý a na hlave mal zem. Keď vkročil k Dávidovi, padol na zem a poklonil sa.",
    "Dávid sa ho spýtal: \"Odkiaľ prichádzaš?\" Odpovedal mu: \"Z tábora Izraelitov som ušiel.\"",
    "Dávid sa ho opýtal: \"Ako sa vec stala? Rozpovedz mi!\" Odpovedal: \"Tak, že ľud utiekol z boja. Mnohí z ľudu aj padli a zomreli. Zomrel aj Šaul a jeho syn Jonatán.\"",
    "Dávid sa spýtal mladíka, ktorý mu to rozprával: \"Ako vieš, že Šaul a jeho syn Jonatán zomrel?\"",
    "Mladík, ktorý mu to rozprával, odpovedal: \"Náhodou som prišiel na vrch Gelboe a hľa, Šaul sa opieral o svoju kopiju, ale vozy a jazdci ho doháňali.",
    "Vtedy sa obrátil nazad, uvidel ma a zavolal na mňa. Odpovedal som: “Tu som.”",
    "Opýtal sa ma: “Kto si?” Povedal som mu: “Som Amalekita!”",
    "I povedal mi: “Staň si ku mne a zabi ma, lebo sa ma zmocnil závrat, ale život je vo mne celý.”",
    "Preto som sa postavil k nemu a zabil som ho. Veď som vedel, že neprežije svoj pád! Potom som vzal korunu, ktorú mal na hlave, a obrúčku, ktorú mal na ramene, a doniesol som ich svojmu pánovi. Hľa, tu sú!\"",
    "Nato Dávid chytil svoj odev a roztrhol ho, podobne všetci mužovia, ktorí boli pri ňom.",
    "Nariekali, plakali a postili sa až do večera za Šaulom a jeho synom Jonatánom, za Pánovým ľudom a za domom Izraela, pretože padli pod mečom.",
    "Potom sa Dávid opýtal mládenca, ktorý mu doniesol správu: \"Odkiaľ si?\" Odpovedal: \"Som syn chránenca Amalekitu.\"",
    "A Dávid mu povedal: \"Ako to, že si sa nebál vztiahnuť ruku a zabiť Pánovho pomazaného?\"",
    "Vtom privolal Dávid jedného zo sluhov a povedal: \"Pristúp a vrhni sa naňho!\" On ho zrazil tak, že zomrel.",
    "A Dávid mu hovoril: \"Tvoja krv nech je na tvojej hlave, veď ťa vlastné ústa usvedčili, keď vraveli: “Ja som zabil Pánovho pomazaného.”\"",
    "A Dávid spieval tento žalospev za Šaulom a Jonatánom.",
    "A hovoril, že ho treba naučiť synov Júdu. Je napísaný v Knihe spravodlivých:",
    "Izrael! Ozdoba na tvojich vŕškoch je zabitá! Ako padli hrdinovia!",
    "Neoznámte to v Géte, na uliciach Askalona nehláste, nech sa dcéry Filištíncov netešia, nech nejasajú dcéry pohanov.",
    "Vrchy Gelboe, nech nie je na vás dážď ani rosa, ani polia prvotín! Veď tam poškvrnený bol štít hrdinov. Šaulov štít, ten nebol pomazaný olejom,",
    "(lež) krvou prebodnutých, tukom hrdinov. Jonatánov luk sa nevrátil nazad a Šaulov meč sa nevrátil naprázdno.",
    "Šaul a Jonatán, milí, spanilí, nerozišli sa v živote ani v smrti. Boli rýchlejší ako orly, udatnejší než levy.",
    "Dcéry Izraela, zaplačte nad Šaulom, veď vás skvostne do purpuru obliekal, na šat pripínal vám zlaté ozdoby!",
    "Ako padli hrdinovia uprostred boja! Jonatán na tvojich kopcoch zabitý!",
    "Krušno mi pre teba, brat môj Jonatán, veľmi si mi bol milý. Tvoja láska bývala mi vzácnejšia ako láska žien. (Ako matka jedináčka miluje, tak som ja miloval teba.)",
    "Ako padli hrdinovia, zahynuli nástroje boja!"
  ],
  "2": [
    "Po tomto sa Dávid pýtal Pána: \"Mám vtiahnuť do niektorého z júdskych miest?\" Pán mu odpovedal: \"Vtiahni!\" Dávid sa pýtal: \"Kam mám vtiahnuť?\" Odpovedal: \"Do Hebronu.\"",
    "Dávid teda vtiahol ta, podobne aj jeho dve ženy, Jezraelitka Achinoam a manželka karmelského Nábala Abigail.",
    "Aj mužov, ktorí boli s ním, vyviedol Dávid, každého s jeho rodinou, a usadili sa v mestách Hebronu.",
    "Vtedy prišli mužovia Júdska a pomazali tam Dávida za kráľa nad domom Júdu. Keď Dávidovi oznámili, že obyvatelia Galaádskeho Jábesu pochovali Šaula,",
    "poslal Dávid poslov k obyvateľom Galaádskeho Jábesu s odkazom: \"Nech vás požehná Pán za to, že ste svojmu pánovi, Šaulovi, preukázali túto milosť a pochovali ste ho!",
    "Preto nech teraz Pán preukáže milosť a vernosť vám! Ale aj ja vám chcem preukázať dobro, pretože ste urobili túto vec.",
    "Nuž majte teraz pevné ruky a buďte udatní! Veď váš pán, Šaul, zomrel a dom Júdu mňa pomazal za kráľa nad sebou.\"",
    "Ale Nérov syn Abner, Šaulov vojvodca, vzal Šaulovho syna Isboseta, zaviedol ho do Mahanaimu",
    "a ustanovil ho za kráľa nad Galaádom, nad Aserom, nad Jezraelom, nad Efraimom, nad Benjamínom a nad celým Izraelom.",
    "Šaulov syn Isboset bol štyridsaťročný, keď začal kraľovať nad Izraelom, a kraľoval dva roky. Ale dom Júdu bol za Dávidom.",
    "Počet dní, v ktorých bol Dávid kráľom v Hebrone nad domom Júdu, bol sedem rokov a šesť mesiacov.",
    "Nérov syn Abner a sluhovia Šaulovho syna Isboseta vyrazili z Mahanaimu do Gabaonu.",
    "Ale Joab, syn Sarvie, a Dávidovi služobníci vyrazili a stretli ich pri gabaonskom rybníku. Jedni sa usadili z jednej, druhí z druhej strany rybníka.",
    "Vtedy povedal Abner Joabovi: \"Nech vstanú mládenci a nech sa hrajú pred nami.\" Joab odpovedal: \"Nech vstanú!\"",
    "Vstali teda a boli odpočítaní dvanásti z Benjamína, od Šaulovho syna Isboseta, a dvanásti z Dávidových sluhov.",
    "Každý chopil svojho protivníka za hlavu a vrazil svoj meč do boku svojho protivníka. Tak padli všetci. Preto sa to miesto volá: Pole silákov v Gabaone.",
    "Tak sa strhla v ten deň veľmi zúrivá bitka a Abner a mužovia Izraela utrpeli porážku od Dávidových sluhov.",
    "Boli tam traja synovia Sarvie: Joab, Abisai a Asael. Asael bol rýchlonohý ako poľná gazela.",
    "Asael prenasledoval Abnera a pri prenasledovaní Abnera neodbočil ani napravo, ani naľavo.",
    "Vtom sa Abner obrátil nazad a spýtal sa: \"Si to ty, Asael?\" Odpovedal: \"Ja.\"",
    "Abner mu povedal: \"Uchýľ sa napravo alebo naľavo, uchop niektorého z mládencov a vezmi si jeho korisť!\" Ale Asael nechcel odstúpiť spoza neho.",
    "Abner znovu hovoril Asaelovi: \"Odstúp spoza mňa, prečo by som ťa mal pribodnúť k zemi? Akože si potom zdvihnem tvár k tvojmu bratovi Joabovi?\"",
    "Ale zdráhal sa odstúpiť. Vtedy ho bodol druhým koncom kopije do brucha, takže mu kopija vyrazila von chrbtom. Padol tam a na mieste zomrel. A všetci, ktorí prišli na miesto, kde padol a zomrel Asael, ostali stáť.",
    "Ale Joab a Abisai prenasledovali Abnera. Keď zapadlo slnko, prišli do Gabaat Amy, ktorá je naproti pustému údoliu na ceste do Gabaonu.",
    "Vtedy sa Benjamínci zhromaždili okolo Abnera, zomkli sa v jediný oddiel a postavili sa na hrebeň ktoréhosi kopca.",
    "Tu Abner zavolal na Joaba: \"Či má meč žrať až do konca? Alebo nevieš, že na konci príde trpkosť? Dokedy sa budeš zdráhať prikázať ľudu, aby neprenasledoval svojich bratov?\"",
    "Joab odpovedal: \"Ako žije Pán, keby si nebol hovoril, až ráno by bol ľud prestal prenasledovať svojich bratov.\"",
    "Nato Joab zatrúbil na trúbu a všetok ľud sa zastavil a neprenasledovali Izraelitov, ani ďalej nebojovali.",
    "Abner však a jeho mužovia tiahli celú tú noc púšťou, prešli cez Jordán, prešli cez celý Bitron a prišli do Mahanaimu.",
    "Keď sa Joab vrátil po prenasledovaní Abnera, zhromaždil celé mužstvo, pričom z Dávidových služobníkov chýbalo devätnásť mužov a Asael.",
    "Dávidovi služobníci však zrazili z Benjamíncov, z Abnerových mužov tristošesťdesiat chlapov, ktorí zomreli.",
    "Asaela vzali a pochovali ho v otcovom hrobe, ktorý je v Betleheme. A Joab i jeho mužovia pochodovali celú noc; rozodnilo sa nad nimi v Hebrone."
  ],
  "3": [
    "Vojna medzi Šaulovým domom a domom Dávidovým bola zdĺhavá. Dávidov dom pritom stále vzrastal, dom Šaulov stále upadal.",
    "Dávidovi sa v Hebrone narodili títo synovia: jeho prvorodený bol Amnon od Jezraelitky Achinoamy.",
    "Jeho druhým bol Cheleab od manželky karmelského Nábala Abigail a tretím Absolón od Maáchy, dcéry gesurského kráľa Tolmaiho,",
    "štvrtý Adaniáš, syn Hagity, piaty Safatia, syn Abitaly,",
    "šiesty Jetraám od Dávidovej ženy Egly. Títo sa narodili Dávidovi v Hebrone.",
    "Kým trvala vojna medzi Šaulovým domom a Dávidovým domom, Abner pevne držal so Šaulovým domom.",
    "Šaul mal vedľajšiu ženu menom Resfa, dcéru Aju. Isboset raz povedal Abnerovi: \"Prečo si vošiel k vedľajšej žene môjho otca?\"",
    "Abner sa veľmi nahneval pre Isbosetovu reč a povedal: \"Som ja (júdsky) psohlavec? Podnes preukazujem lásku domu tvojho otca Šaula, jeho bratom a jeho priateľom a nedopustil som, aby si padol do ruky Dávida a ty na mne dnes nachádzaš chybu pre ženskú?!",
    "Toto nech urobí Pán Abnerovi a toto nech mu pridá: Ako sa Pán zaprisahal Dávidovi, tak si budem voči nemu počínať.",
    "Odnímem kráľovstvo Šaulovmu domu a upevním Dávidov trón nad Izraelom a nad Júdom od Danu až po Bersabe.\"",
    "A nemohol viac Abnerovi odpovedať ani slova, lebo sa ho bál.",
    "Potom poslal Abner miesto seba poslov k Dávidovi s odkazom: \"Čia je krajina? Uzavri so mnou zmluvu, potom bude moja ruka s tebou, privediem k tebe celý Izrael.\"",
    "Odpovedal: \"Dobre, uzavriem s tebou zmluvu. Ale jedno od teba žiadam! Neuvidíš totiž moju tvár, ak mi vtedy, keď prídeš, aby si videl moju tvár, neprivedieš Šaulovu dcéru Michol.\"",
    "Potom Dávid poslal poslov k Šaulovmu synovi Isbosetovi s odkazom: \"Daj mi moju manželku Michol, ktorú som si získal za sto predkožiek Filištíncov!\"",
    "A Isboset ju dal vziať od muža, Laisovho syna Faltiela.",
    "Jej muž ju odprevadil a stále plakal za ňou až po Bahurim. Tu mu povedal Abner: \"Choď, vráť sa!\" A on sa vrátil.",
    "Abner bol na slove so staršími Izraela a hovoril: \"Už dávno ste chceli mať nad sebou za kráľa Dávida.",
    "Nuž teraz to preveďte, lebo Pán povedal Dávidovi: “Pomocou svojho sluhu Dávida oslobodím svoj ľud, Izrael, z ruky Filištíncov a z ruky všetkých jeho nepriateľov.”\"",
    "Abner hovoril aj s Benjamíncami. Potom išiel Abner oznámiť Dávidovi do Hebronu všetko, na čom sa uzhodli Izraeliti a všetci Benjamínci.",
    "Tak prišiel Abner s dvadsiatimi mužmi do Hebronu a Dávid usporiadal Abnerovi a mužom, ktorí boli s ním, hostinu.",
    "Abner hovoril Dávidovi: \"Vstanem, pôjdem a zhromaždím k svojmu kráľovskému pánovi celý Izrael. Uzavrú s tebou zmluvu, potom budeš kraľovať, ako si len tvoja duša žiada.\" Nato Dávid Abnera prepustil a (on) odišiel v pokoji.",
    "Vtedy prišli z výpravy Dávidovi a Joabovi sluhovia a doniesli veľkú korisť. Abner už nebol s Dávidom v Hebrone, lebo ho prepustil a odišiel v pokoji.",
    "Keď sa Joab a celé vojsko, ktoré bolo s ním, vrátilo, zvestovali Joabovi: \"Ku kráľovi prišiel Nérov syn Abner a on ho prepustil, takže odišiel v pokoji.\"",
    "Nato Joab išiel ku kráľovi a povedal: \"Čo si to urobil?! Hľa, prišiel k tebe Abner, prečo si ho prepustil, že mohol odísť?",
    "Poznáš Nérovho syna Abnera. Veď prišiel, aby ťa oklamal, aby sa dozvedel, kedy odchádzaš a prichádzaš, a aby zvedel všetko, čo robíš!\"",
    "Keď Joab odišiel od Dávida, poslal za Abnerom poslov, ktorí ho doviedli naspäť od studne Sira bez toho, že by to Dávid bol vedel.",
    "Abner sa vrátil do Hebronu. Joab ho zaviedol k bráne, akoby s ním chcel v tajnosti hovoriť a tam ho bodol do brucha. Zomrel za krv jeho brata Asaela.",
    "Keď sa o tom neskôr Dávid dopočul, povedal: \"Ja som nevinný od krvi Nérovho syna Abnera, aj moje kráľovstvo pred Pánom naveky.",
    "Nech sa zvalí na hlavu Joaba a na celý dom jeho otca. Nech v Joabovom dome nikdy nechýba taký, čo trpí na výtok a malomocenstvo, taký, čo chodí o palici, čo padne pod mečom a žiada si chleba!\"",
    "Joab a jeho brat Abisai zabili teda Abnera, pretože v boji v Gabaone usmrtil ich brata Asaela.",
    "Potom Dávid povedal Joabovi a všetkému ľudu, ktorý bol s ním: \"Roztrhnite si odev, oblečte sa do vrecoviny a nariekajte nad Abnerom!\" Kráľ Dávid kráčal za márami;",
    "a tak Abnera pochovali v Hebrone. Dávid pozdvihol svoj hlas a plakal pri Abnerovom hrobe a plakal aj celý národ.",
    "Potom kráľ zložil o Abnerovi tento žalospev:",
    "\"Musel Abner zomrieť ako bezbožník? Tvoje ruky neboli zviazané, tvoje nohy neboli v okovách, padol si, ako keď zrazí zločinec.\" A všetok ľud ešte viac nad ním plakal.",
    "A keď prišiel všetok ľud žiadať Dávida, aby ešte za dňa prijal pokrm, Dávid sa takto zaprisahal: \"Toto nech mi urobí Boh a toto nech mi pridá, ak pred západom slnka okúsim chlieb alebo čokoľvek!\"",
    "Keď sa to všetok ľud dozvedel, páčilo sa mu to. A všetko, čo robil kráľ, páčilo sa všetkému ľudu.",
    "Tak sa v ten deň dozvedel všetok ľud a celý Izrael, že zabitie Nérovho syna Abnera nepochádza od kráľa.",
    "A kráľ povedal svojim služobníkom: \"Vy neviete, že dnes padlo v Izraeli knieža, velikán?",
    "Ja som dnes slabý, hoci pomazaný za kráľa. Títo však, synovia Sarvie, sú silnejší ako ja. Nech Pán odplatí každému, kto pácha zlo, podľa jeho zloby!\""
  ],
  "4": [
    "Keď sa Šaulov syn dopočul, že Abner zomrel v Hebrone, ovisli mu ruky a celý Izrael bol zarazený.",
    "Šaulov syn mal dvoch mužov, vodcov výprav, meno jedného bolo Bána a meno druhého Rechab; boli to synovia Benjamínca Remona z Berotu, lebo aj Berot sa počítal k Benjamínovi.",
    "Berotčania totiž utiekli do Getaimu a boli tam chránencami až po dnešný deň.",
    "Šaulov syn Jonatán mal na obe nohy chromého syna. Bol päťročný, keď došla o Šaulovi a Jonatánovi správa z Jezraelu. Vtedy ho jeho dojka vzala a utekala. Ale v náhlosti pri úteku padol a ochromel. Volal sa Mifiboset.",
    "Synovia Berotčana Remona, Rechab a Bána, sa zobrali a za horúčavy dňa vošli do Isbosetovho domu. Ten spal poludňajší spánok. (Aj vrátnička domu zaspala pri čistení pšenice.)",
    "Rechab a jeho brat Bána prekĺzli,",
    "vnikli do domu a kým ten spal na svojom lôžku vo svojej spálni, zrazili ho, usmrtili a odťali mu hlavu. Potom vzali jeho hlavu a išli celú noc smerom na púšť.",
    "Isbosetovu hlavu doniesli Dávidovi do Hebronu a povedali kráľovi: \"Hľa, hlava tvojho nepriateľa, Šaulovho syna Isboseta, ktorý ti číhal na život! Takto dnes Pán doprial môjmu kráľovskému pánovi pomstu nad Šaulom a jeho potomstvom.\"",
    "Ale Dávid povedal synom Berotčana Remona, Rechabovi a jeho bratovi Bánovi: \"Ako žije Pán, ktorý vyslobodil moju dušu z každej úzkosti:",
    "Toho, ktorý mi oznámil: “Hľa, Šaul zomrel!” a domnieval sa, že je to blahozvesť, chytil som a zabil v Sikelegu, hoci som mu mal dať odmenu za blahozvesť.",
    "A keď zločinní chlapi zavraždili nevinného človeka v jeho dome, na jeho lôžku, nemám jeho krv požadovať z vašich rúk a vyhubiť vás zo zeme?\"",
    "Vtom dal príkaz sluhom a oni ich zabili, poobtínali im ruky a nohy a zavesili ich pri rybníku v Hebrone. Isbosetovu hlavu však vzali a pochovali v Abnerovom hrobe v Hebrone."
  ],
  "5": [
    "Všetky Izraelské kmene prišli k Dávidovi do Hebronu a hovorili: \"Hľa, sme tvoja kosť a tvoje telo!",
    "Aj predtým, keď bol Šaul kráľom nad nami, ty si viedol Izrael do boja a z boja a Pán ti povedal: “Ty pas môj ľud, Izrael, a ty budeš kniežaťom nad Izraelom.”\"",
    "Prišli teda starší Izraela ku kráľovi do Hebronu a kráľ Dávid uzavrel s nimi zmluvu pred Pánom v Hebrone. Nato pomazali Dávida za kráľa nad Izraelom.",
    "Dávid mal tridsať rokov, keď začal kraľovať; a kraľoval štyridsať rokov.",
    "V Hebrone kraľoval nad Júdom sedem rokov a šesť mesiacov a v Jeruzaleme kraľoval tridsaťtri rokov nad celým Izraelom a Júdom.",
    "Kráľ tiahol so svojimi ľuďmi na Jeruzalem proti Jebuzejcom, ktorí obývali krajinu. Dávidovi povedali: \"Nevkročíš sem, odoženú ťa slepí a kuľhaví!\" Že vraj Dávid nevkročí dnu!",
    "Ale Dávid zaujal pevnosť Sion. To je Dávidovo mesto.",
    "V ten deň povedal Dávid: \"(Odmenu dostane) kto porazí Jebuzejcov a dosiahne rúry striech! Ale slepých a kuľhavých nenávidí Dávidova duša.\" Preto sa hovorí: Slepý a kuľhavý nevkročí do domu!",
    "Dávid sa usadil na hrade a nazval ho Dávidovým mestom. Potom ho dookola vybudoval, počnúc od Mela dovnútra.",
    "Takto Dávid stále vzrastal, lebo Pán, Boh zástupov, bol s ním.",
    "Hiram, kráľ Týru, poslal k Dávidovi poslov; i cédrové drevo, tesárov a murárskych kamenárov, aby postavili Dávidovi dom.",
    "Dávid sa presvedčil, že ho Pán potvrdil v kráľovstve nad Izraelom a že kvôli svojmu ľudu, Izraelu, povýšil jeho kráľovstvo.",
    "Po svojom príchode z Hebronu si Dávid vzal ďalšie vedľajšie ženy z Jeruzalema a Dávidovi sa narodili ďalší synovia a dcéry.",
    "Toto sú mená tých, čo sa mu narodili v Jeruzaleme: Samua, Sobab, Nátan, Šalamún,",
    "Jebahar, Elisua, Nefeg,",
    "Jafia, Elisama, Elioda a Elifalet.",
    "Keď sa Filištínci dozvedeli, že Dávida pomazali za kráľa nad Izraelom, tiahli všetci Filištínci nahor, aby sa Dávida zmocnili. Dávid sa o tom dozvedel a zostúpil do pevnosti.",
    "Filištínci prišli a roztiahli sa v údolí Refaim.",
    "Vtedy sa Dávid dopytoval Pána: \"Mám ísť proti Filištíncom? Vydáš ich do mojej ruky?\" Pán odpovedal Dávidovi: \"Choď, lebo ti isto vydám Filištíncov do ruky.\"",
    "Dávid prišiel do Bál Parašimu a Dávid ich tam porazil. Tu povedal: \"Pán roztrhal predo mnou mojich nepriateľov, ako trhá voda.\" Preto dostalo toto miesto meno Bál Parašim.",
    "Tam nechali svoje modly, ktoré Dávid a jeho ľudia odniesli.",
    "Filištínci tiahli ešte raz nahor a rozložili sa v údolí Refaim.",
    "Dávid sa dopytoval Pána, ktorý odpovedal: \"Nechoď, ale ich obkľúč odzadu a choď na nich od hrušiek!",
    "A keď začuješ vo vrcholcoch hrušiek šelest krokov, vtedy sa ponáhľaj, lebo vtedy tiahne pred tebou Pán, aby porazil tábor Filištíncov!\"",
    "Dávid urobil tak, ako mu prikázal Pán, a bil Filištíncov od Gabay až po cestu do Gezeru."
  ],
  "6": [
    "Dávid opäť zhromaždil všetkých vyberaných Izraelitov, tridsaťtisíc.",
    "Potom sa Dávid vybral a šiel, aj všetok ľud, ktorý bol s ním, do júdskej Bály, aby odtiaľ doniesli Božiu archu, ktorá sa volá menom Pána zástupov, tróniaceho nad ňou na cherubínoch.",
    "Božiu archu naložili na nový voz a odviezli ju z Abinadabovho domu, ktorý bol na kopci. Abinadabovi synovia Oza a Ahio viedli nový voz.",
    "Keď ju vzali z Abinadabovho domu, ktorý je na kopci, (a išli s Božou archou), Ahio šiel pred archou.",
    "Dávid a celý Izrael tancovali z celej sily pred Pánom pri piesňach (za sprievodu) citár, hárf, bubienkov, zvončekov a cimbalov.",
    "Keď prišli k Nákonovmu humnu, vystrel Oza (ruku) k Božej arche a zachytil ju, lebo voly sa potkli.",
    "Preto sa Pán rozhneval na Ozu a Boh ho tam udrel pre opovážlivosť, takže zomrel tam pri Božej arche.",
    "Dávid sa zarmútil pre to, že Pán zasadil Ozovi úder. Preto sa to miesto po dnešný deň volá Ozov úder.",
    "Dávid sa v ten deň zľakol Pána a povedal: \"Akože by mohla prísť Pánova archa ku mne!\"",
    "Preto Dávid nechcel doniesť Pánovu archu k sebe do Dávidovho mesta; Dávid s ňou zabočil do domu Gétčana Obededoma.",
    "V dome Gétčana Obededoma ostala Pánova archa tri mesiace a Pán požehnal Obededoma i celý jeho dom.",
    "Keď oznámili kráľovi Dávidovi: \"Pán pre Božiu archu požehnáva dom Obededoma i všetko, čo má,\" Dávid išiel a s radosťou vyniesol Božiu archu z Obededomovho domu do Dávidovho mesta.",
    "Keď tí, čo niesli Pánovu archu, urobili šesť krokov, obetoval býčka a vykŕmené teľa.",
    "A Dávid tancoval z celej sily pred Pánom. Dávid bol oblečený do plátenného efódu.",
    "Takto niesli Dávid a celý Izraelov dom Pánovu archu s jasotom za zvuku trúby.",
    "Keď Pánova archa došla do Dávidovho mesta, Šaulova dcéra Michol pozerala von oknom; a keď videla kráľa Dávida poskakovať a tancovať pred Pánom, opovrhla ním v srdci.",
    "Pánovu archu doniesli a postavili ju na jej miesto v stane, ktorý dal pre ňu zhotoviť Dávid. Potom Dávid priniesol pred Pánom celopaly a pokojné obety.",
    "Keď Dávid dokončil celopaly a pokojné obety, požehnal ľud v mene Pána zástupov.",
    "Potom nadelil všetkému ľudu, celému izraelskému zástupu, mužom i ženám, každému bochník chleba, kus mäsa (?) a hroznový koláč. A všetok ľud odišiel, každý do svojho domu.",
    "Keď sa Dávid vrátil požehnať svoju rodinu, išla Dávidovi v ústrety Šaulova dcéra Michol a povedala: \"Aký slávny bol dnes kráľ Izraela, keď sa dnes obnažoval pred očami slúžok svojich sluhov, ako sa obnažuje len nejaký niktoš!\"",
    "Dávid povedal Michol: \"Pred Pánom, ktorý mi dal prednosť pred tvojím otcom a celým jeho rodom, keď ma ustanovil za knieža nad Pánovým ľudom, nad Izraelom, pred Pánom budem tancovať",
    "a upokorím sa ešte viac ako teraz. Tak budem nízky vo vlastných očiach, ale u slúžok, o ktorých si hovorila, u tých budem slávny.\"",
    "A Šaulova dcéra Michol nemala deti až do dňa svojej smrti."
  ],
  "7": [
    "Kráľ teda býval vo svojom dome a Pán mu poprial pokoj od všetkých okolitých nepriateľov.",
    "Tu povedal kráľ prorokovi Nátanovi: \"Pozri, ja bývam v cédrovom dome a Božia archa býva v koženom stane.\"",
    "Nátan povedal kráľovi: \"Chyť sa a rob všetko, čo zamýšľaš, lebo Pán je s tebou!\"",
    "Ale v tú noc Pán oslovil Nátana:",
    "\"Choď a povedz môjmu sluhovi Dávidovi: Toto hovorí Pán: Ty mi chceš postaviť dom, v ktorom mám bývať?",
    "Veď som nebýval v dome odo dňa, čo som vyviedol synov Izraela z Egypta, až po dnešný deň, ale putoval som v šiatrovom obydlí.",
    "Vari som za celý čas, čo som putoval so všetkými synmi Izraela, slovíčkom povedal niektorému sudcovi, ktorému som prikázal viesť môj ľud, Izrael: Prečo mi nepostavíte cédrový dom?",
    "Teraz však toto povedz môjmu sluhovi Dávidovi: Toto hovorí Pán zástupov: Ja som ťa vzal z pastviny spoza oviec, aby si sa stal kniežaťom nad mojím ľudom, nad Izraelom.",
    "Bol som s tebou, kde si len išiel, vyhubil som spred teba všetkých nepriateľov a urobil som ti veľké meno, aké majú tí najväčší na zemi.",
    "Chcem svojmu ľudu, Izraelu, určiť miesto a zasadiť ho tam. Tam bude bývať a už sa nebude triasť, ani zlosynovia ho už nebudú utláčať ako prv,",
    "aj odo dňa, čo som ustanovil sudcov nad svojím ľudom, Izraelom. Chcem ti dopriať pokoja od všetkých nepriateľov. A Pán ti oznamuje, že Pán postaví dom tebe.",
    "Až sa tvoje dni doplnia a uložíš sa k svojim otcom, ustanovím po tebe tvojho potomka, ktorý bude pochádzať z tvojich útrob, a upevním jeho kráľovstvo.",
    "On postaví môjmu menu dom a ja upevním trón jeho kráľovstva naveky.",
    "Ja mu budem otcom a on mi bude synom. Ak sa previní, budem ho karhať ľudským prútom a ľudskými ranami.",
    "Ale svojej milosti ho nepozbavím, ako som jej pozbavil Šaula, ktorého som odstránil spred teba.",
    "Tvoj dom a tvoje kráľovstvo bude predo mnou naveky pevné; tvoj trón bude upevnený naveky!\"",
    "A Nátan hovoril Dávidovi celkom podľa týchto slov a podľa tohoto videnia.",
    "Tu kráľ Dávid šiel, posadil sa pred Pána a hovoril: \"Kto som ja, Pane, Bože, a čo je môj dom, že si ma priviedol až sem?",
    "Ale to bolo, Pane, Bože, v tvojich očiach málo, nuž hovoríš o dome svojho sluhu aj do budúcnosti. A to je zákon pre človeka, Pane, Bože.",
    "Čo by ti mohol Dávid ešte povedať? Veď ty, Pane, Bože, poznáš svojho sluhu!",
    "Kvôli svojmu sluhovi a podľa svojho srdca si urobil celú túto veľkú vec, keď si to dal vedieť svojmu sluhovi.",
    "Preto si veľký, Pane, Bože; tebe podobného niet a podľa toho, čo sme na vlastné uši počuli, okrem teba niet Boha.",
    "A ktorý iný národ na zemi je ako tvoj ľud, Izrael, ku ktorému prišiel Boh vykúpiť si ho za ľud, urobiť mu meno, konať preň veľké a zázračné veci a vyhnať národy a bohov spred svojho ľudu, ktorý si si vykúpil z Egypta?",
    "Upevnil si si svoj ľud, Izrael, za svoj ľud naveky a ty, Pane, stal si sa jeho Bohom.",
    "A teraz, Pane, splň slovo, ktoré si hovoril o svojom sluhovi a jeho dome naveky, a urob tak, ako si hovoril!",
    "Vtedy bude tvoje meno veľké naveky a budú hovoriť: “Pán zástupov je Bohom nad Izraelom.” A dom tvojho sluhu Dávida bude pred tebou trvalý.",
    "Lebo ty, Pane zástupov, Bože Izraela, dal si svojmu sluhovi zjavenie: “Postavím ti dom.” Preto tvoj sluha našiel odvahu modliť sa k tebe túto modlitbu.",
    "A teraz, Pane, Bože, ty si Boh a tvoje slová sú pravda. Ty si sľúbil svojmu sluhovi toto dobrodenie.",
    "Nuž začni teraz žehnať dom svojho sluhu, aby večne trval pred tebou! Lebo ty, Pane, Bože, si hovoril a nech je dom tvojho sluhu požehnaný tvojím požehnaním naveky!\""
  ],
  "8": [
    "Potom Dávid porazil Filištíncov a podrobil si ich. Dávid vyrval Filištíncom z ruky moc nad daňami.",
    "Porazil Moabčanov, dal im ľahnúť na zem a odmeral ich povrázkom. Dva povrázky odmeral na zabitie a jeden plný povrázok ponechal nažive. Tak sa Moabčania stali Dávidovými poddanými, platili poplatky.",
    "Potom Dávid porazil Rohobovho syna Adadezera, kráľa Soby, keď opätovne vyrazil zmocniť sa rieky Eufrat.",
    "Dávid mu zajal tisícsedemsto jazdcov a dvadsaťtisíc mužov pechoty. Dávid ochromil všetky záprahy a nechal z nich iba sto záprahov.",
    "Keď Aramejčania prišli z Damasku na pomoc Adadezerovi, kráľovi Soby, Dávid Aramejčanov porazil, dvadsaťdvatisíc mužov.",
    "Nato Dávid ustanovil v damascénskom Aramejsku dozorcov a Aramejčania sa stali Dávidovými poddanými a platili poplatky. Tak Pán pomáhal Dávidovi všade, kde len išiel.",
    "Dávid vzal zlaté štíty, ktoré mali Adadezerovi sluhovia, a zaniesol ich do Jeruzalema.",
    "Z Adadezerových miest Bety a Berotu vzal kráľ Dávid veľmi veľa kovu.",
    "Keď sa kráľ Ematu Tou dopočul, že Dávid porazil celú Adadezerovu armádu,",
    "poslal Tou svojho syna Jorama ku kráľovi Dávidovi pozdraviť ho a blahoželať mu, že bojoval proti Adadezerovi a že ho premohol. Lebo Adadezer bol nepriateľ Touho. Niesol so sebou strieborné, zlaté a kovové nádoby.",
    "Aj tie kráľ Dávid zasvätil Pánovi spolu so striebrom a zlatom, ktoré zasvätil od národov, ktoré porazil:",
    "od Aramu, od Moabu, od Amončanov, od Filištíncov, od Amalekitov a z koristi Rohobovho syna Adadezera, kráľa Soby.",
    "Dávid si získal meno. Keď sa vracal po porážke Aramejčanov, porazil v Soľnom údolí osemnásťtisíc Edomčanov.",
    "V Edomsku ustanovil dozorcov (v celom Edomsku ustanovil dozorcov) a celé Edomsko sa stalo Dávidovi poddaným. Tak Pán pomáhal Dávidovi všade, kde len išiel.",
    "Dávid kraľoval nad celým Izraelom a Dávid vysluhoval právo a spravodlivosť všetkému svojmu ľudu.",
    "Joab, syn Sarvie, bol veliteľom vojska, Ahiludov syn Jozafat bol kancelárom.",
    "Achitobov syn Sadok a Achimelechov syn Abiatar boli kňazmi a Saraiáš bol pisárom.",
    "Jojadov syn Banaiáš velil Kereťanom a Feleťanom a Dávidovi synovia boli kňazmi."
  ],
  "9": [
    "Dávid sa opýtal: \"Ostal ešte niekto zo Šaulovho domu? Tomu pre Jonatána preukážem milosrdenstvo.\"",
    "V Šaulovom dome bol istý sluha menom Siba. Zavolali ho k Dávidovi a kráľ mu povedal: \"Ty si Siba?\" Odpovedal: \"Áno, k službám!\"",
    "Kráľ sa ho pýtal: \"Ostal ešte niekto zo Šaulovho domu? Tomu preukážem Božie milosrdenstvo.\" Siba odvetil kráľovi: \"Je ešte Jonatánov syn, chorý na nohy.\"",
    "Kráľ sa ho pýtal: \"Kde je?\" Siba odpovedal kráľovi: \"Je v dome Amielovho syna Machira v Lodabare!\"",
    "A kráľ Dávid ho dal doniesť z domu Amielovho syna Machira, z Lodabaru.",
    "Keď Mifiboset, syn Šaulovho syna Jonatána, prišiel k Dávidovi, padol na tvár a klaňal sa. Dávid ho oslovil: \"Mifiboset!\" Odpovedal: \"Hľa, tvoj sluha!\"",
    "Dávid mu povedal: \"Neboj sa, lebo ti veľmi chcem preukázať milosrdenstvo pre tvojho otca Jonatána. Vrátim ti všetky polia tvojho otca Šaula, ty však budeš vždy požívať pokrm pri mojom stole.\"",
    "Uklonil sa a vravel: \"Čo je tvoj sluha, že sa obraciaš k mŕtvemu psovi, akým som ja?!\"",
    "Potom si Dávid zavolal Šaulovho sluhu Sibu a povedal mu: \"Všetko, čo patrilo Šaulovi a celému jeho rodu, dal som synovi tvojho pána.",
    "Ty, tvoji synovia a tvoji sluhovia budete mu obrábať zem a znášať (úrodu), ktorá bude slúžiť synovi tvojho pána za pokrm, aby mal čo jesť. Mifiboset, syn tvojho pána, bude vždy požívať pokrm pri mojom stole.\" Siba mal pätnásť synov a dvadsať sluhov.",
    "Siba odpovedal kráľovi: \"Tvoj sluha urobí všetko tak, ako môj kráľovský pán prikázal svojmu sluhovi.\" Mifiboset však jedával pri kráľovom stole ako jeden z kráľových synov.",
    "Mifiboset mal malého syna menom Micha. Všetci, ktorí bývali v Sibovom dome, boli sluhami Mifiboseta.",
    "Mifiboset však býval v Jeruzaleme, lebo jedol pri kráľovom stole. Bol chromý na obe nohy."
  ],
  "10": [
    "Potom zomrel kráľ Amončanov a namiesto neho sa stal kráľom jeho syn Hanon.",
    "Dávid si povedal: \"Preukážem Nachasovmu synovi Hanonovi milosrdenstvo, ako jeho otec preukázal milosrdenstvo mne.\" Preto mu Dávid prostredníctvom svojich sluhov dal vysloviť sústrasť v žiali za otcom. Dávidovi sluhovia prišli do krajiny Amončanov,",
    "ale amonské kniežatá vraveli svojmu pánovi Hanonovi: \"Nazdávaš sa, že si Dávid chce uctiť tvojho otca, keď ti poslal tešiteľov? A neposlal Dávid svojich sluhov k tebe, aby preskúmal, prezvedel a rozvrátil mesto?\"",
    "Nato Hanon chytil Dávidových sluhov, oholil im pol brady, šaty im do polovice až po rozkrok odstrihol a poslal ich preč.",
    "Keď to oznámili Dávidovi, poslal im naproti, lebo mužovia boli veľmi potupení. Kráľ im odkázal:\"Ostaňte v Jerichu, kým vám nenarastú brady, potom sa vrátite!\"",
    "Keď Amončania videli, že sa Dávidovi zošklivili, poslami dali Amončania najať Aramejčanov z Bet-Rohobu a Aramejčanov zo Soby, dvadsaťtisíc pešiakov, a od kráľa Maáchy (tisíc mužov) a chlapov z Tobu, dvanásťtisíc mužov.",
    "Keď sa to Dávid dopočul, poslal Joaba a celé vojsko bojovníkov.",
    "Vtedy Amončania vyrazili a usporiadali sa do boja pred bránou. Aramejčania zo Soby a z Rohobu a mužovia z Tobu a Maáchy boli osobitne na poli.",
    "Keď Joab videl, že boj je obrátený proti nemu aj spredu, aj odzadu, vybral si z Izraelitov najvyberanejších a postavil ich proti Aramejčanom.",
    "Ostatok mužstva odovzdal do rúk svojho brata Abisaja a postavil ho proti Amončanom.",
    "A povedal: \"Ak budú Aramejčania mocnejší ako ja, prídeš mi na pomoc; a ak budú Amončania mocnejší ako ty, prídem na pomoc ja tebe.",
    "Buď udatný! Veď bojujeme za svoj ľud a za mestá svojho Boha! Pán však urobí, čo sa jemu páči.\"",
    "Keď sa Joab a mužstvo, ktoré bolo s ním, pustilo do boja proti Aramejčanom, oni pred ním utiekli.",
    "Amončania videli, že Aramejčania utiekli, preto ušli pred Abisajom a vtiahli do mesta. Nato Joab upustil od Amončanov a šiel do Jeruzalema.",
    "Keď Aramejčania videli, že ich Izraeliti porazili, zhromaždili sa",
    "a Adadezer poslami nariadil nástup Aramejčanov, ktorí boli za riekou. Tí prišli do Helamu na čele s veliteľom Adadezerovho vojska Sobachom.",
    "Keď to oznámili Dávidovi, zhromaždil celý Izrael, prešiel cez Jordán a prišiel do Helamu. Nato sa Aramejčania postavili proti Dávidovi a bojovali s ním.",
    "A Aramejčania utiekli pred Izraelitmi. Dávid zničil Aramejčanom sedemsto vozov a štyridsaťtisíc jazdcov a zrazil aj veliteľa vojska Sobacha, takže na mieste zomrel.",
    "Všetci Adadezerovi poddaní králi videli, že ich Izraeliti porazili, preto uzavreli s Izraelitmi mier a boli im poddaní. A Aramejčania sa už báli ísť Amončanom na pomoc."
  ],
  "11": [
    "Keď uplynul rok, v čase, keď králi vychádzajú (do vojny), vyslal Dávid Joaba a s ním svojich sluhov i celý Izrael. Spustošili Amončanov a obliehali Rabu. Dávid však ostal v Jeruzaleme.",
    "V ktorýsi večer Dávid vstal zo svojho lôžka a prechádzal sa na streche kráľovského domu. Vtom uvidel zo strechy kúpať sa ženu. Žena bola na pohľad veľmi pekná.",
    "Dávid sa dal o žene dopytovať a povedali mu: \"To je Eliamova dcéra Betsabe, žena Hetejca Uriáša!\"",
    "Nato poslal Dávid poslov, dal ju priviesť, a keď prišla, obcoval s ňou. Ona sa potom očistila od svojej nečistoty a vrátila sa domov.",
    "Žena počala a odkázala Dávidovi: \"Som ťarchavá.\"",
    "Nato Dávid poslal za Joabom: \"Pošli ku mne Hetejca Uriáša!\" A Joab poslal Uriáša k Dávidovi.",
    "Keď Uriáš došiel k nemu, Dávid sa vypytoval, ako sa má Joab, ako sa vedie mužstvu a ako beží vojna.",
    "Potom Dávid povedal Uriášovi: \"Choď do svojho domu a umy si nohy!\" Uriáš odišiel z kráľovského domu a nasledoval ho kráľovský dar.",
    "Ale Uriáš spal pri vchode kráľovského domu s ostatnými sluhami svojho pána; do svojho domu nezišiel.",
    "Dávidovi oznámili: \"Uriáš nešiel do svojho domu.\" Dávid sa opýtal Uriáša: \"Neprichádzaš z cesty? Prečo si nešiel do svojho domu?\"",
    "Uriáš odpovedal Dávidovi: \"Archa, Izrael a Júda bývajú v stanoch, môj pán Joab a sluhovia môjho pána táboria na poli a ja mám ísť do svojho domu jesť, piť a spať so svojou ženou? Ako žije Pán a ako žiješ ty, takú vec neurobím!\"",
    "Dávid povedal Uriášovi: \"Dnes ostaň ešte tu, zajtra ťa prepustím.\" Uriáš teda ostal ten deň v Jeruzaleme. Na druhý deň",
    "ho Dávid zavolal, aby s ním jedol a pil. Ale večer odišiel spať na svoje lôžko so sluhami svojho pána; do svojho domu nešiel.",
    "Ráno napísal Dávid Joabovi list a poslal ho po Uriášovi.",
    "V liste písal toto: \"Postavte Uriáša napred, kde najviac zúri boj, a potom sa stiahnite od neho späť, nech ho zasiahnu a nech zomrie!\"",
    "A keď Joab obliehal mesto, postavil Uriáša na miesto, o ktorom vedel, že sú tam mocní chlapi.",
    "Mužovia z mesta urobili výpad a bojovali s Joabom. I padli poniektorí z mužstva z Dávidových sluhov a zomrel aj Hetejec Uriáš.",
    "Joab potom dal Dávidovi oznámiť celý priebeh boja.",
    "Poslovi však prikázal: \"Ak vtedy, keď kráľovi dopovieš celý priebeh boja,",
    "vzkypí v kráľovi hnev a povie ti: “Prečo ste išli bojovať tak blízo k mestu? Nevedeli ste, že z múru strieľajú?!",
    "Ktože zabil Abimelecha, Jerobálovho syna?! Či nie žena zhodila naň z múru mlynský kameň, takže zomrel v Tebese? Prečo ste sa priblížili k múru?” - povieš: “Aj tvoj sluha, Hetejec Uriáš zomrel.”\"",
    "Posol odišiel a keď došiel, oznámil Dávidovi všetko, čo po ňom odkázal Joab.",
    "Posol hovoril Dávidovi: \"Tí mužovia boli mocnejší ako my, urobili výpad proti nám do poľa, ale my sme ich odrazili až po vchod do brány.",
    "Vtedy z múru strieľali strelci na tvojich sluhov a niektorí z kráľových sluhov zomreli; aj tvoj sluha, Hetejec Uriáš zomrel.\"",
    "Nato Dávid povedal poslovi: \"Toto povedz Joabovi: “Nech ťa tá vec netrápi! Veď meč zožiera raz tak, raz inak. Vytrvaj pevne vo svojom boji proti mestu a zrúcaj ho!” Takto ho posmeľuj!\"",
    "Keď sa Uriášova manželka dopočula, že jej muž Uriáš zomrel, nariekala za svojím pánom.",
    "Keď však pominul smútok, dal ju Dávid doviesť do svojho domu. Stala sa mu ženou a porodila mu syna. Ale čo Dávid urobil, nepáčilo sa Pánovi."
  ],
  "12": [
    "Preto Pán poslal k Dávidovi Nátana. On šiel k nemu a povedal mu: \"V ktoromsi meste boli dvaja mužovia, jeden bohatý a jeden chudobný.",
    "Bohatý mal veľké množstvo oviec a dobytka.",
    "Chudobný zas nemal nič, len malú ovečku, ktorú si kúpil a vychoval. Rástla spolu s ním a s jeho deťmi. Jedla z jeho smidky, pila z jeho pohára, spala v jeho lone a bola mu ako dcéra.",
    "Tu prišiel k bohatému mužovi pocestný a jemu bolo ľúto vziať zo svojich oviec a zo svojho dobytka a pripraviť to pocestnému, ktorý k nemu prišiel, preto vzal ovečku chudobného muža a pripravil ju mužovi, ktorý k nemu prišiel.\"",
    "Dávid sa veľmi rozhneval na toho človeka a povedal Nátanovi: \"Ako žije Pán, človek, ktorý to urobil, je synom smrti.",
    "A ovečku vynahradí štvornásobne, pretože sa dopustil tejto veci a nemal zľutovanie.\"",
    "Nátan povedal Dávidovi: \"Ty si ten muž! Toto hovorí Pán, Boh Izraela: Ja som ťa pomazal za kráľa nad Izraelom a ja som ťa vyslobodil zo Šaulovej ruky.",
    "Dal som ti dom tvojho pána a ženy tvojho pána do lona a dal som ti dom Izraela a dom Júdu a ak je to málo, doložím ti to i ono.",
    "Prečo si opovrhol Pánovým slovom, že si urobil, čo sa mu nepáči?! Hetejca Uriáša si zabil mečom a jeho manželku si si vzal za ženu. Zabil si ho mečom Amončanov.",
    "Preto od tvojho domu nikdy neodstúpi meč, lebo si opovrhol mnou a vzal si si manželku Hetejca Uriáša, aby bola tvojou ženou.",
    "Toto hovorí Pán: Hľa, ja z tvojho vlastného domu dopustím na teba nešťastie; pred tvojimi očami vezmem tvoje ženy a dám ich inému. On bude spať s tvojimi ženami pred očami tohoto slnka.",
    "Lebo ty si to urobil potajomky, ale ja urobím túto vec pred celým Izraelom a pred slnkom.\"",
    "Dávid povedal Nátanovi: \"Zhrešil som proti Pánovi \" A Nátan vravel Dávidovi: \"Aj Pán ti odpustil hriech, nezomrieš!",
    "Že si však touto vecou zavinil rúhanie u Pánových nepriateľov, syn, ktorý sa ti narodí, iste zomrie!\"",
    "Potom Nátan odišiel domov. Pán však udrel dieťa, ktoré Dávidovi porodila Uriášova manželka, a ochorelo.",
    "Dávid prosil Boha za chlapca, Dávid sa prísne postil a keď prišiel (domov), ležal celú noc na zemi.",
    "Starší jeho domu pristúpili k nemu a chceli ho zdvihnúť zo zeme. Ale nechcel, ani s nimi nejedol.",
    "Na siedmy deň chlapec zomrel. A Dávidovi sluhovia sa báli oznámiť mu, že dieťa zomrelo. Vraveli si: \"Kým chlapec ešte žil, prihovárali sme sa mu, a nepočúval na náš hlas. Akože mu povieme: “Chlapec umrel.”?! Veď porobí zle!\"",
    "Dávid videl, že si jeho sluhovia pošuškávajú. Dávid pochopil, že chlapec zomrel. A Dávid sa spýtal svojich sluhov: \"Zomrel chlapec?\" Odpovedali: \"Zomrel.\"",
    "Tu Dávid vstal zo zeme, umyl sa a pomazal, vzal si iné šaty, išiel do Pánovho domu a klaňal sa. Potom šiel domov, žiadal, aby mu predložili pokrm, a jedol.",
    "Jeho sluhovia sa ho pýtali: \"Čo to znamená, čo robíš? Kým bol chlapec živý, postil si sa a plakal si a keď chlapec zomrel, vstávaš a ješ!\"",
    "Odpovedal: \"Kým chlapec žil, postil som sa a plakal som, lebo som si vravel: Ktovie, azda sa Pán zmiluje a chlapec ostane nažive.",
    "Teraz je však mŕtvy, načo by som sa postil? Môžem ho vari ešte vrátiť späť? Ja pôjdem za ním, ale on sa ku mne nevráti.\"",
    "Potom Dávid tešil svoju ženu Betsabe, vošiel k nej a spal s ňou. I porodila syna, ktorého nazval Šalamúnom. Pán ho miloval.",
    "A Pán ho prostredníctvom proroka Nátana dal s ohľadom na Pána nazvať Jedidjá.",
    "Joab však bojoval pri Rabe Amončanov a zaujal kráľovské mesto.",
    "Joab poslal k Dávidovi poslov so správou: \"Bojoval som proti Rabe a Vodné mesto som aj zaujal.",
    "Preto teraz zhromaždi ostatok mužstva, obliehaj mesto a doby ho, aby som nedobyl mesto ja, lebo by sa nazvalo mojím menom.\"",
    "Nato Dávid pozbieral všetko mužstvo, išiel k Rabe, bojoval proti nej a dobyl ju.",
    "Vzal korunu ich kráľa z jeho hlavy, ktorá vážila hrivnu zlata a bol na nej drahokam, ktorý sa dostal na Dávidovu hlavu. Z mesta odniesli veľké množstvo koristi.",
    "A ľud, ktorý v ňom bol, vyviedol, roztrhal pílami, železnými mláťačkami a železnými sekerami a pohádzal ich do tehliarskej pece. Podobne naložil so všetkými mestami Amončanov. Potom sa Dávid a celé vojsko vrátilo do Jeruzalema."
  ],
  "13": [
    "Potom sa stalo toto: Dávidov syn Absolón mal krásnu sestru menom Tamar a zamiloval sa do nej Dávidov syn Amnon.",
    "Amnon sa trápil, až ochorel pre svoju sestru Tamar. Bola pannou, preto sa Amnonovi zdalo nemožným niečo jej urobiť.",
    "Amnon mal priateľa Jonadaba, syna Dávidovho brata Semu. A Jonadab bol veľmi chytrý človek.",
    "I spýtal sa ho: \"Prečo si ty, kráľov syn, deň čo deň biednejší? Nepovieš mi to?\" Amnon mu odpovedal: \"Milujem Tamar, sestru svojho brata Absolóna.\"",
    "Jonadab mu vravel: \"Ľahni si do postele, akoby si bol chorý, a keď ťa príde pozrieť tvoj otec, povedz mu: Nech príde, prosím, moja sestra Tamar a nech mi dá niečo jesť! Nech pripraví pokrm pred mojimi očami, aby som to videl a aby som prijal pokrm z jej ruky!\"",
    "Amnon si teda ľahol a predstieral chorobu. Keď ho kráľ prišiel pozrieť, povedal Amnon kráľovi: \"Nech príde, prosím, moja sestra Tamar a nech mi pred mojimi očami pripraví dva koláče, z jej ruky chcem jesť.\"",
    "A Dávid poslal do domu po Tamar s odkazom: \"Choď do domu svojho brata Amnona a priprav mu pokrm!\"",
    "Tamar išla do domu svojho brata Amnona, ktorý ležal. Vzala cesto, zamiesila, pred jeho očami narobila koláčov a koláče upiekla.",
    "Potom vzala pekáč a vysypala pred neho. Ale on sa zdráhal jesť. Amnon vravel: \"Pošlite odo mňa všetkých preč!\" Keď všetci od neho odišli,",
    "povedal Amnon Tamar: \"Dones mi jedlo do izbičky, chcem jesť z tvojej ruky!\" Tamar vzala koláče, ktoré pripravila, a zaniesla ich svojmu bratovi Amnonovi do izbičky.",
    "Keď mu však podávala jesť, chytil ju a vravel jej: \"Poď, sestra moja, ľahni si ku mne!\"",
    "Ale ona mu povedala: \"Nie, brat môj, nezneucti ma! Veď sa v Izraeli takéto nesmie robiť! Nedopusť sa tej nehanebnosti!",
    "Kdeže ja potom pôjdem so svojou hanbou? A ty budeš v Izraeli ako nejaký nehanebník. Ale hovor s kráľom, on ma neodoprie tebe.\"",
    "Lenže nechcel ani počúvať na jej hlas a keďže bol mocnejší než ona, znásilnil ju a ležal s ňou.",
    "Potom k nej Amnon pocítil veľký odpor. Odpor, ktorý k nej pociťoval, bol väčší ako láska, ktorou ju miloval. Preto jej Amnon rozkázal: \"Zober sa a choď!\"",
    "Odpovedala mu: \"Táto krivda, že ma posielaš preč, je väčšia ako tá druhá, ktorú si mi urobil.\" Ale nechcel ju počúvať.",
    "I zavolal mládenca, ktorý ho obsluhoval, a povedal mu: \"Vyžeň túto odo mňa von na ulicu a zapri za ňou dvere!\"",
    "Mala na sebe dlhú tuniku, lebo kráľovské dcéry sa oddávna, kým boli panny, takto obliekali. Jeho sluha ju vyhnal na ulicu a zaprel za ňou dvere.",
    "Tamar si dala na hlavu popol, dlhú tuniku, ktorú mala na sebe, roztrhla, ruky si položila na hlavu, išla a nepretržite volala.",
    "Vtom ju oslovil jej brat Absolón: \"Bol azda s tebou tvoj brat Amnon? Tak buď teraz ticho, sestra. Je to tvoj brat, neber si túto vec k srdcu!\" Tamar potom ostala opustená v dome svojho brata Absolóna.",
    "Keď sa kráľ Dávid o tom všetkom dopočul, veľmi sa rozhneval. (Ale nechcel zarmútiť dušu svojho syna Amnona, mal ho rád, lebo bol jeho prvorodený.)",
    "Absolón sa však nezhováral s Amnonom ani po zlom, ani po dobrom, lebo Absolón nenávidel Amnona za to, že potupil jeho sestru Tamar.",
    "Po dvoch rokoch sa stalo, že boli strihačky u Absolóna v Bálhasore, ktorý je pri Efraime. Absolón pozval všetkých kráľových synov.",
    "Absolón išiel ku kráľovi a povedal: \"Hľa, u tvojho sluhu sú strihačky; nech príde, prosím, so svojím sluhom kráľ a jeho sluhovia.\"",
    "Kráľ odpovedal Absolónovi: \"Nie, synu, nepôjdeme všetci, aby sme ti neboli na ťarchu.\" On naliehal naň, ale nechcel ísť a požehnal ho.",
    "Absolón odpovedal: \"Keď nie, nech ide s nami môj brat Amnon!\" Kráľ sa ho opýtal: \"Prečo má ísť s tebou?\"",
    "Ale Absolón naň naliehal, takže s ním pustil Amnona a všetkých kráľovských synov. (Absolón pripravil kráľovskú hostinu.)",
    "A Absolón rozkázal svojim sluhom: \"Dávajte pozor! Keď bude Amnonovo srdce veselé od vína a ja vám poviem: Zrazte Amnona! - vtedy ho zabijete. Nebojte sa! Či som vám to nerozkázal ja? Buďte pevní a buďte udatnými mužmi!\"",
    "Absolónovi sluhovia urobili s Amnonom, ako im rozkázal Absolón. Nato všetci kráľovi synovia vyskočili, každý vysadol na svoju mulicu a ušli.",
    "Kým ešte boli na ceste, došiel k Dávidovi chýr: \"Absolón pobil všetkých kráľových synov, neostal z nich ani jeden.\"",
    "Nato kráľ vstal, roztrhol si rúcho, ležal na zemi a všetci jeho sluhovia stáli s roztrhnutým rúchom.",
    "Vtom sa ozval Jonadab, syn Dávidovho brata Semu, a povedal: \"Nech nehovorí môj pán, že pobili všetkých mladíkov, kráľových synov. Zomrel iba sám Amnon, lebo (jeho) osud bol na Absolónovej tvári odo dňa, čo potupil jeho sestru Tamar.",
    "Nuž nech si to môj kráľovský pán neberie k srdcu a nech nevraví: Všetci kráľovi synovia sú mŕtvi; mŕtvy je len Amnon.\"",
    "Absolón však ušiel. Vtedy mládenec, ktorý držal stráž, zdvihol oči a hľa, veľký zástup išiel neobyčajnou cestou popri vrchu.",
    "Nato Jonadab hovoril kráľovi: \"To idú kráľovi synovia! Stalo sa tak, ako hovoril tvoj sluha.\"",
    "Keď dohovoril, došli kráľovi synovia, pozdvihli hlas a plakali. Aj kráľ a všetci jeho sluhovia plakali veľmi veľkým plačom.",
    "Absolón utiekol a išiel k Amiudovmu synovi Tolmajovi, kráľovi Gesuru. (A Dávid) smútil za svojím synom celý čas.",
    "Absolón teda utiekol. Išiel do Gesuru a bol tam tri roky.",
    "Kráľ Dávid však prestal prenasledovať Absolóna, lebo sa zmieril s Amnonovou smrťou."
  ],
  "14": [
    "Joab, syn Sarvie, sa dozvedel, že kráľovo srdce sa kloní k Absolónovi.",
    "Preto Joab poslal do Tekuy, dal odtiaľ priviesť múdru ženu a povedal jej: \"Predstieraj smútok, obleč sa do smútočných šiat a nepomaž sa olejom, aby si vyzerala ako žena, ktorá už dlhý čas smúti za mŕtvym!",
    "Potom pôjdeš ku kráľovi a budeš mu takto hovoriť.\" A Joab jej vložil do úst slová.",
    "Žena z Tekuy išla ku kráľovi, vrhla sa tvárou na zem, klaňala sa a povedala: \"Pomôž, kráľu!\"",
    "Kráľ sa jej spýtal: \"Čo ti je?\" Odpovedala: \"Ach, som vdova, muž mi zomrel.",
    "Tvoja služobnica mala dvoch synov. Tí dvaja sa povadili na poli a keďže nebolo nikoho, kto by bol medzi nimi zakročil, zrazil jeden toho druhého a usmrtil ho.",
    "A hľa, povstal celý rod proti tvojej služobnici. Hovoria: “Vydaj toho, čo si zabil brata, nech ho zabijeme za život jeho brata, ktorého zabil, a vyhladíme aj dediča!” Chcú vyhasiť uhlík, ktorý mi ostal, aby po mojom mužovi neostalo meno ani potomstvo na zemi.\"",
    "Nato kráľ povedal žene: \"Choď domov, ja vydám rozkaz v tvoj prospech.\"",
    "Ale žena z Tekuy povedala kráľovi: \"Môj kráľovský pane, na mne bude vina a na dome môjho otca, kráľ však a jeho dom je nevinný.\"",
    "Kráľ povedal: \"Ak ti niekto niečo povie, doveď ho ku mne a viac sa ťa nedotkne!\"",
    "Odpovedala: \"Nech si kráľ spomenie na Pána, svojho Boha, aby pomstiteľov krvi, ktorí chcú zabíjať, nebolo priveľa a aby nezabili môjho syna!\" Odpovedal: \"Ako žije Pán, tvojmu synovi nepadne ani vlások na zem!\"",
    "Vtedy žena vravela: \"Môže tvoja služobnica povedať svojmu pánovi slovo?\" Odpovedal: \"Vrav!\"",
    "Žena povedala: \"Prečo si myslíš niečo podobné proti ľudu Božiemu? A keď kráľ vypovedal to slovo, je to priam hriech, lebo kráľ nedovoľuje, aby sa vrátil jeho vyhnanec!",
    "Lebo isto zomrieme a sme ako voda vyliata na zem, ktorú nemožno pozbierať. Ale Boh neberie život a myslí na to, aby vyhnanca neodohnal od seba.",
    "Nuž teraz som prišla, aby som toto povedala svojmu kráľovskému pánovi. Lebo ľudia ma nastrašili. Preto si tvoja služobnica myslela: Budem hovoriť s kráľom, azda kráľ vypočuje reč svojej slúžky.",
    "Lebo kráľ vyslyší a vyslobodí svoju slúžku z ruky človeka, ktorý chce z Božieho dedičstva vyhubiť naraz mňa i môjho syna.",
    "Tvoja služobnica si povedala: Nech mi slovo kráľa, môjho pána, slúži na uspokojenie. Veď je môj kráľovský pán ako Boží anjel, počúva dobré i zlé. A Pán, tvoj Boh, nech je s tebou!\"",
    "Vtedy kráľ povedal žene: \"Nezataj predo mnou nič, čo sa ťa spýtam!\" Žena odpovedala: \"Nech hovorí môj kráľovský pán!\"",
    "A kráľ povedal: \"Nie je s tebou v tomto celom Joabova ruka?\" Žena vravela: \"Ako žiješ, môj kráľovský pane, nik nemôže uhnúť ani napravo, ani naľavo od ničoho, čo vravel môj kráľovský pán. Lebo tvoj sluha Joab ma poveril a on dal do úst tvojej slúžky všetky tieto slová.",
    "Tvoj sluha Joab to urobil, aby dal veci iný výzor. Ale môj pán je taký múdry, ako je múdry Boží anjel, a vie všetko, čo je na zemi.\"",
    "Potom kráľ hovoril Joabovi: \"Hľa, splním túto vec! Nuž choď a doveď naspäť chlapca Absolóna!\"",
    "Joab padol tvárou na zem, holdoval a žehnal kráľovi. A Joab povedal: \"Dnes poznal tvoj sluha, že som našiel milosť v tvojich očiach, môj kráľovský pane, pretože kráľ splnil túto prosbu svojho sluhu.\"",
    "Potom Joab vstal, išiel do Gesuru a priviedol Absolóna do Jeruzalema.",
    "Vtedy kráľ povedal: \"Nech sa vráti do svojho domu, ale moju tvár neuvidí!\" Absolón sa teda vrátil do svojho domu, ale kráľovu tvár nevidel.",
    "V celom Izraeli však nebolo takého krásneho muža, ako bol Absolón. Veľmi ho vychvaľovali. Od chodidla nohy až po temä nebolo na ňom chyby.",
    "A keď sa ostrihal - strihal sa na konci každého roku, musel sa strihať, lebo mu boli ťažké vlasy -, vlasy z jeho hlavy vážili dvesto šeklov podľa kráľovskej váhy.",
    "Absolónovi sa narodili traja synovia a jedna dcéra, volala sa Tamar. Bola to žena pekného vzhľadu.",
    "Absolón býval v Jeruzaleme dva roky a kráľovu tvár nevidel.",
    "Preto Absolón poslal po Joaba, chcel ho poslať ku kráľovi, ale nechcel k nemu prísť. Poslal poň aj druhý raz, a nechcel prísť.",
    "Vtedy povedal sluhom: \"Pozrite Joabov ostredok pri mojom! Má tam jačmeň, choďte a podpáľte ho!\" A Absolónovi sluhovia roľu podpálili. (Joabovi sluhovia prišli s roztrhnutým rúchom a vraveli: \"Absolónovi sluhovia podpálili ostredok.\")",
    "Nato sa Joab vybral a išiel k Absolónovi do domu a spýtal sa ho: \"Prečo podpálili tvoji sluhovia môj ostredok?\"",
    "Absolón odpovedal Joabovi: \"Hľa, poslal som po teba s odkazom: Príď sem, chcem ťa poslať ku kráľovi s odkazom: Načo som prišiel z Gesuru? Lepšie by mi bolo, keby som bol ešte tam! - Ale teraz chcem vidieť kráľovu tvár a ak je na mne vina, nech ma zabije!\"",
    "Joab išiel ku kráľovi a oznámil mu to. On zavolal Absolóna, ktorý prišiel ku kráľovi a uklonil sa pred kráľom až po zem. A kráľ Absolóna pobozkal."
  ],
  "15": [
    "Po tomto si Absolón zaobstaral voz, kone a päťdesiat mužov, ktorí bežali pred ním.",
    "Absolón vstával včasráno a postavil sa vedľa cesty do brány. Každého, kto mal nejaký spor a prichádzal ku kráľovi po rozhodnutie, zavolal Absolón k sebe a vravel: \"Z ktorého si mesta?\" On odpovedal: \"Tvoj sluha je z toho a toho izraelského kmeňa.\"",
    "Nato mu Absolón povedal: \"Pozri, tvoja vec je dobrá a spravodlivá, ale od kráľa tu niet nikoho, kto by ťa vypočul.\"",
    "A Absolón hovoril: \"Keby som bol ja ustanovený za sudcu v krajine, prišiel by ku mne každý, kto má spor a pravotu, a ja by som mu zjednal právo.\"",
    "A keď sa niekto približoval a chcel sa mu pokloniť, vystrel ruku, chytil ho a pobozkal.",
    "Podobne sa Absolón správal ku všetkým Izraelitom, ktorí prichádzali ku kráľovi po rozhodnutie. Tak Absolón ukradol srdce izraelských mužov.",
    "Po uplynutí štyridsiatich rokov povedal Absolón kráľovi: \"Pôjdem a splním v Hebrone sľub, ktorý som urobil Pánovi.",
    "Lebo keď býval tvoj sluha v Gesure v Aramejsku, urobil takýto sľub: Ak mi Pán popraje vrátiť sa do Jeruzalema, preukážem Pánovi úctu.\"",
    "Kráľ mu odpovedal: \"Choď v pokoji!\" On vstal a išiel do Hebronu.",
    "Potom Absolón poslal vyzvedačov ku všetkým izraelským kmeňom s odkazom: \"Keď počujete zvuk trúby, vyhláste: Absolón je kráľom v Hebrone!\"",
    "Z Jeruzalema išlo s Absolónom dvesto mužov, ktorí boli povolaní a išli dobromyseľne, nevedeli o ničom.",
    "Absolón dal zavolať aj Dávidovho poradcu, gilonského Achitofela, z jeho mesta, z Gila, keď prinášal obety. Tak sprisahanie silnelo a ľud išiel v čoraz väčšom počte s Absolónom.",
    "Tu prišiel k Dávidovi posol so zvesťou: \"Srdce Izraelitov sa pridalo k Absolónovi.\"",
    "Vtedy povedal Dávid všetkým svojim sluhom, ktorí boli s ním v Jeruzaleme: \"Poďte, ujdeme, lebo pred Absolónom niet pre nás záchrany. Poďte rýchlo, lebo sa bude ponáhľať, dochytí nás, privalí na nás nešťastie a mesto porazí ostrím meča.\"",
    "Kráľovi sluhovia povedali kráľovi: \"Všetko, ako si praješ, náš kráľovský pán! Sme tvoji sluhovia!\"",
    "Kráľ odišiel a za ním celý jeho dom. Desať svojich vedľajších žien kráľ zanechal strážiť dom.",
    "Kráľ odišiel a všetok ľud za ním. Pri poslednom dome zastali.",
    "Všetko jeho mužstvo prešlo popri ňom; všetci Kereťania, všetci Feleťania a všetci Gétejci, šesťsto mužov, ktorí prišli za ním z Gétu, prešli popred kráľa.",
    "Vtedy hovoril kráľ Gétejcovi Etaimu: \"Prečo ideš s nami aj ty? Vráť sa, ostaň s kráľom! Veď si cudzinec a ubehlík zo svojho domova!",
    "Včera si prišiel a dnes ťa mám nechať blúdiť s nami? Ja pôjdem (ta), kam pôjdem; vráť sa a vezmi naspäť so sebou aj svojich bratov! Milosrdenstvo a spravodlivosť!\"",
    "Ale Etai sa ozval a povedal kráľovi: \"Ako žije Pán a ako žije môj kráľovský pán, na tom mieste, kde bude môj kráľovský pán - či na život a či na smrť -, tam bude aj tvoj sluha.\"",
    "A Dávid povedal Etaimu: \"Choď, prejdi!\" Gétejec Etai teda prešiel, aj celé jeho mužstvo a celá rodina, ktorá bola s ním.",
    "Celá krajina hlasito plakala, kým všetok ľud prechádzal. Kráľ stál pri potoku Kedron a všetok ľud prešiel popri ňom smerom na rovinu.",
    "Bol tu aj Sadok a s ním všetci leviti, ktorí niesli Božiu archu zmluvy. Božiu archu položili a Abiatar priniesol obetu, kým nevyšiel všetok ľud z mesta.",
    "Vtedy kráľ povedal Sadokovi: \"Zanes Božiu archu späť do mesta! Ak som našiel milosť v Pánových očiach, privedie ma späť a dá mi uvidieť ju aj svoj príbytok.",
    "Ale ak povie: “Nepáčiš sa mi,” tu som, nech urobí, ako sa páči jemu!\"",
    "Potom kráľ povedal kňazovi Sadokovi: \"Videc, ty sa vráť v pokoji do mesta! Tvoj syn Achimás a Abiatarov syn Jonatán, vaši dvaja synovia nech sú s vami!",
    "Pozrite, ja budem vyčkávať pri brodoch na rovine, kým nepríde od vás odkaz, ktorý mi podá správu.\"",
    "Sadok a Abiatar potom zaniesli Božiu archu späť do Jeruzalema a ostali tam.",
    "Dávid však vystupoval na Olivovú horu a stále plakal. Hlavu mal zahalenú a išiel bosý. A z ľudu všetci, ktorí boli s ním, mali zahalenú hlavu, kráčali nahor a stále plakali.",
    "Keď Dávidovi zvestovali: \"Achitofel je medzi sprisahancami s Absolónom,\" Dávid povedal: \"Urob, Pane, hlúpou Achitofelovu radu!\"",
    "Keď Dávid došiel na hrebeň, kde sa klaniavali Bohu, hľa, išiel mu v ústrety Arachita Chusai s roztrhnutým odevom a so zemou na hlave.",
    "Dávid mu povedal: \"Ak pôjdeš so mnou, budeš mi na ťarchu!",
    "Ale ak sa vrátiš do mesta a povieš Absolónovi: “Som tvoj sluha, kráľu; bol som sluhom tvojho otca, ale odteraz som tvojím sluhom,” tak mi môžeš zmariť Achitofelovu radu.",
    "Veď tam budú s tebou kňazi Sadok a Abiatar. Všetko, čo počuješ v kráľovom dome, oznámiš kňazom Sadokovi a Abiatarovi.",
    "S nimi sú tam ich dvaja synovia, Sadokov Achimás a Abiatarov Jonatán. Po nich mi odkážte všetko, čo počujete!\"",
    "Takto prišiel Dávidov priateľ Chusai do mesta, keď Absolón vtiahol do Jeruzalema."
  ],
  "16": [
    "Keď Dávid zašiel trocha za kopec, išiel mu naproti Mifibosetov sluha Siba s párom osedlaných oslov, na ktorých bolo dvesto chlebov, sto hrozienkových koláčov, sto fíg a mech vína.",
    "Kráľ sa opýtal Sibu: \"Čo s týmto chceš?\" Siba odpovedal: \"Osly sú pre kráľovskú rodinu na jazdenie, chlieb a figy sú jedlo pre služobníkov a víno bude nápoj pre tých, čo ustanú na púšti.\"",
    "Kráľ sa spýtal: \"Kde je syn tvojho pána?\" Siba odpovedal Dávidovi: \"Sedí v Jeruzaleme, lebo hovorí: “Dnes mi Izraelov dom vráti kráľovstvo môjho otca.”\"",
    "A kráľ povedal Sibovi: \"Všetko, čo mal Mifiboset, je tvoje.\" Siba odpovedal: \"Klaniam sa! Našiel som milosť v očiach svojho kráľovského pána.\"",
    "Keď kráľ došiel až k Bahurim, práve vychádzal odtiaľ muž z príbuzenstva Šaulovho domu, Gérov syn menom Semei. Kadiaľ išiel, tadiaľ preklínal",
    "a hádzal kamene do Dávida a do sluhov kráľa Dávida, hoci mu všetok ľud a všetci hrdinovia išli po pravej i ľavej strane.",
    "Semei hovoril takto, keď preklínal: \"Von, von, krvavý muž, muž beliálov!",
    "Pán vrátil na teba všetku krv Šaulovho domu, miesto ktorého kraľuješ, a kráľovstvo dal do ruky tvojho syna Absolóna. Teraz si v nešťastí, lebo si krvavý muž.\"",
    "Nato Abisai, syn Sarvie, vravel kráľovi: \"Čo má tento zdochnutý pes preklínať môjho kráľovského pána?! Prejdem a zrazím mu hlavu!\"",
    "Ale Dávid povedal: \"Nestarajte sa do toho, synovia Sarvie! Nech preklína! Lebo ak mu Pán povedal: “Preklínaj Dávida!”, kto mu povie: “Prečo to robíš?!”\"",
    "Potom povedal Dávid Abisaiovi a všetkým svojim sluhom: \"Hľa, môj syn, ktorý vyšiel z mojich útrob, číha mi na život, nuž o čo skôr to môže tento Benjamínec! Nechajte ho preklínať, lebo mu to Pán prikázal!",
    "Azda zhliadne na moju biedu a odplatí mi dobrým za dnešné preklínanie.\"",
    "Potom išiel kráľ a jeho sluhovia po ceste, Semei však išiel vedľa neho po úbočí vrchu, neprestajne preklínal, hádzal doň kamene a metal prach.",
    "Kráľ a všetok ľud, ktorý bol s ním, došiel unavený (k Jordánu), a tam sa občerstvil.",
    "Absolón a všetci izraelskí mužovia došli do Jeruzalema. Aj Achitofel bol s nimi.",
    "Keď prišiel Dávidov priateľ Arachita Chusai k Absolónovi, vravel Chusai Absolónovi: \"Nech žije kráľ! Nech žije kráľ!\"",
    "Absolón povedal Chusaimu: \"Toto je tvoja láska k priateľovi? Prečo si nešiel so svojím priateľom?\"",
    "Chusai povedal Absolónovi: \"Nie! Patrím tomu a s tým chcem ostať, koho si vyvolil Pán, tento ľud a všetci Izraeliti.",
    "A po druhé: Komuže ja budem slúžiť? Či nie jeho synovi? Ako som slúžil tvojmu otcovi, tak budem slúžiť tebe.\"",
    "Potom povedal Absolón Achitofelovi: \"Predložte svoju radu! Čo máme robiť?\"",
    "Achitofel povedal Absolónovi: \"Vojdi k vedľajším ženám svojho otca, ktoré zanechal strážiť palác! Keď celý Izrael uvidí, že si sa zošklivil svojmu otcovi, dostanú smelosť všetci, čo sú s tebou.\"",
    "Nato postavili Absolónovi na streche stan a Absolón vošiel pred očami celého Izraela k vedľajším ženám svojho otca.",
    "Achitofelova rada, ktorú v tie dni dával, bola totiž, ako keď sa niekto dopytuje Boha: tak platila Achitofelova rada aj u Dávida, aj u Absolóna."
  ],
  "17": [
    "Vtedy Achitofel povedal Absolónovi: \"Vyberiem si dvanásťtisíc mužov a zoberiem sa (ešte) tejto noci prenasledovať Dávida.",
    "Napadnem ho - veď je ustatý a skleslý - a podesím ho, takže sa všetok ľud, ktorý je s ním, rozuteká. Potom osamelého kráľa zabijem",
    "a privediem späť k tebe celé mužstvo, ako sa vracia jediný muž. Veď ty hľadáš jedného človeka, potom bude celý ľud v pokoji.\"",
    "Absolónovi sa reč páčila, aj všetkým starším Izraela.",
    "Absolón však povedal: \"Zavolajte aj Arachitu Chusaiho, chceme počuť aj to, čo má on na ústach.\"",
    "Chusai prišiel k Absolónovi a Absolón mu povedal: \"Takto hovorí Achitofel. Máme previesť jeho návrh? Ak nie, hovor ty!\"",
    "A Chusai povedal Absolónovi: \"Nie je dobrá rada, ktorú dal Achitofel v tomto prípade.\"",
    "A Chusai hovoril (ďalej): \"Ty vieš, že tvoj otec a jeho ľudia sú hrdinovia a že majú rozhorčenú dušu ako mláďat zbavená medvedica na poli. Veď tvoj otec je bojovník, ktorý nenechá svojich ľudí spať!",
    "Isto sa teraz schoval v niektorej trhline alebo na nejakom (inom) mieste a ak hneď na začiatku niekto padne, ten, kto o tom počuje, bude hovoriť:  \"Ľud, ktorý ide za Absolónom, utrpel veľkú porážku.”",
    "Vtedy by iste ochabol aj taký, kto je zmužilý, ktorého srdce je ako srdce leva. Veď celý Izrael vie, že tvoj otec je hrdina a že tí, čo sú s ním, sú smelí ľudia.",
    "Radím teda: Nech sa k tebe zhromaždí celý Izrael od Danu až po Bersabe ako piesok pri mori a ty budeš tiahnuť v ich strede.",
    "A keď dorazíme k nemu na niektorom mieste, kde ho nájdeme, napadneme ho, ako padá rosa na pôdu a neostane ani on a ani jediný z celého jeho mužstva.",
    "A ak sa utiahne do niektorého mesta, obtiahne celý Izrael okolo toho mesta povrazy a stiahneme ho do rieky, že tam neostane ani kamienka.\"",
    "Vtedy Absolón a všetci izraelskí mužovia hovorili: \"Rada Arachitu Chusaiho je lepšia ako Achitofelova rada.\" Pán totiž prikázal znemožniť dobrú Achitofelovu radu, lebo Pán chcel Absolóna vrhnúť do nešťastia.",
    "Nato Chusai povedal kňazovi Sadokovi a Abiatarovi: \"Takto a takto radil Achitofel Absolónovi a starším Izraela, toto a toto som radil ja.",
    "Teraz teda pošlite rýchlo a oznámte Dávidovi: “Neostaň cez noc pri brodoch na rovine, ale prejdi hneď, aby nezničili kráľa a ľud, ktorý je s ním!”\"",
    "Jonatán a Achimás stáli pri prameni Rogel. I prišla slúžka a podala im správu, oni to zas mali ísť oznámiť Dávidovi. Nemohli sa totiž ukázať a vojsť do mesta.",
    "Ale videl ich akýsi chlapec a oznámil to Absolónovi. Obaja rýchlo odišli a vošli v Bahurime do domu človeka, ktorý mal na dvore studňu, a spustili sa do nej.",
    "Žena vzala prikrývku, rozostrela ju nad studňu a nasypala na ňu zrna, takže nebolo nič poznať.",
    "Absolónovi sluhovia prišli k žene do domu a pýtali sa: \"Kde je Achimás a Jonatán?\" Žena im odpovedala: \"Odišli odtiaľto k vode.\" Hľadali (ich), ale nenašli a vrátili sa do Jeruzalema.",
    "Keď (tí) odišli, vyliezli zo studne, išli a podali kráľovi Dávidovi správu. Povedali Dávidovi: \"Vstaňte a prejdite rýchlo cez vodu, lebo takto radil proti vám Achitofel!\"",
    "Nato Dávid a všetok ľud, ktorý bol s ním, vstal a prešiel cez Jordán. Kým sa ráno rozvidnilo, nechýbal ani jeden, ktorý by nebol prešiel cez Jordán.",
    "Keď Achitofel videl, že nekonajú podľa jeho rady, osedlal osla, zobral sa a šiel domov do svojho mesta, porobil v dome poriadky a obesil sa. Tak zomrel a pochovali ho v otcovskom hrobe.",
    "Dávid prišiel do Mahanaimu, Absolón (on a všetci muži Izraela s ním) prešiel cez Jordán.",
    "Absolón postavil nad vojsko Amasu namiesto Joaba. Amasa bol synom muža menom Jetra Izmaelitu, ktorý mal pomer s Izaiho dcérou Abigalou, sestrou Joabovej matky Sarvie.",
    "Izraeliti a Absolón táborili v krajine Galaád.",
    "Keď Dávid prišiel do Mahanaimu, Sóbi, syn Naása z Raby Amončanov, Machir, syn Amiela z Lodabaru, a Galaádčan Berzelai z Rogelimu",
    "doniesli prikrývky, čaše, hlinené nádoby, pšenicu, jačmeň, múku, pražené zrno, fazuľu, šošovicu,",
    "med, maslo, ovce a kravský syr, aby mal čo jesť Dávid a ľud, ktorý bol s ním. Lebo si hovorili: \"Ľud na púšti vyhladol, ustal a dostal smäd.\""
  ],
  "18": [
    "Dávid konal prehliadku vojska, ktoré bolo s ním, a ustanovil nad ním plukovníkov a stotníkov.",
    "Tretinu vojska odovzdal Dávid do ruky Joaba, tretinu do ruky Joabovho brata Abisaiho, syna Sarvie, a tretinu do ruky Gétejca Etaiho. Kráľ hovoril ľudu: \"Aj ja pôjdem s vami.\"",
    "Ale ľud vravel: \"Nesmieš ísť! Lebo ak budeme musieť utekať, nás si nevšimnú. A ak polovica z nás umrie, nás si nevšimnú. Ale ty si ako desaťtisíc z nás, preto bude lepšie, keď nám ostaneš v meste na pomoc.\"",
    "Kráľ im povedal: \"Urobím, ako uznáte za dobré.\" Potom sa kráľ postavil k bráne a celé vojsko vytiahlo po stovkách a tisíckach.",
    "A kráľ prikázal Joabovi, Abisaimu a Etaimu: \"Buďte mierni k chlapcovi, k Absolónovi!\" A všetok ľud počul, ako prikazoval kráľ všetkým vojvodcom o Absolónovi.",
    "Vojsko vytiahlo proti Izraelitom do poľa a bitka bola v Efraimskom lese.",
    "Tam utrpel izraelský ľud porážku od Dávidových sluhov. Bola to tam v ten deň veľká porážka,: dvadsaťtisíc mužov.",
    "Bitka sa tam rozprestierala na celý kraj a v ten deň viac z ľudu pohltil les, ako pohltil meč.",
    "Absolón sa náhodou dostal pred oči Dávidových sluhov. Absolón jazdil na mulici a keď mulica prišla pod húštinu veľkého duba, zachytil sa hlavou na dub, takže visel medzi nebom a medzi zemou; mulica, ktorú mal pod sebou, prešla.",
    "Akýsi muž to videl a oznámil Joabovi. Povedal: \"Hľa, videl som Absolóna visieť na dube!\"",
    "Joab povedal mužovi, ktorý mu to oznámil: \"Keď si ho videl, prečo si ho tam nepribodol k zemi? Mojou vecou by bolo dať ti desať strieborných a jeden opasok.\"",
    "Ale ten človek povedal Joabovi: \"Ani keby som si bol mohol ťažkať na dlaniach tisíc strieborných, nevystrel by som ruku na kráľovho syna. Lebo sme počuli, ako kráľ prikazoval tebe, Abisaimu a Etaimu: “Zachovajte mi chlapca Absolóna!”",
    "Aj keby som bol konal proti svojmu životu zákerne, kráľovi nemožno nič zatajiť, a ty by si stál stranou.\"",
    "Joab odpovedal: \"Nie tak! Ja (ho) prebodnem pred tebou.\" Vtom vzal do ruky tri kopije a vrazil ich do Absolónovho srdca. A keďže bol ešte na dube živý,",
    "prišli traja mládenci, Joabovi zbrojnoši, dobili Absolóna a usmrtili ho.",
    "Potom Joab zatrúbil na trúbu a ľud prestal prenasledovať Izraelitov, lebo Joab zadržal ľud.",
    "Absolóna vzali, hodili ho v lese do veľkej jamy a nakopili naň veľmi veľkú hŕbu skál. Celý Izrael však utekal, každý do svojho stanu.",
    "Absolón si ešte zaživa vzal a postavil pomník v kráľovskom údolí, lebo si povedal: \"Nemám syna, ktorý by udržal pamiatku môjho mena.\" Preto nazval pomník svojím menom a volajú ho podnes Absolónov pomník.",
    "Sadokov syn Achimás povedal: \"Pobehnem a oznámim kráľovi, že ho Pán vysúdil z ruky jeho nepriateľov.\"",
    "Ale Joab mu vravel: \"Dnes nebudeš ty zvestovateľom! Podaj správu v iný deň, ale dnes neoznamuj, lebo zomrel kráľov syn!\"",
    "Potom Joab povedal Kušitovi: \"Choď, oznám kráľovi, čo si videl!\" Kušita sa uklonil pred Joabom a odbehol.",
    "Lenže Sadokov syn Achimás povedal ešte raz Joabovi: \"Nech sa stane čokoľvek, pobežím aj ja za Kušitom.\" Ale Joab vravel: \"Prečo chceš bežať ty, syn môj? Nečaká ťa odmena za zvesť.\"",
    "(Odpovedal): \"Nech je akokoľvek, pobežím.\" I povedal mu: \"Bež!\" Achimás bežal smerom k rovine a predbehol Kušitu.",
    "Dávid sedel medzi dvoma bránami. Pozorovateľ však vyšiel na strechu nad bránou, na múr, a keď zdvihol oči, videl, že beží osamelý muž.",
    "Pozorovateľ zavolal a oznámil to kráľovi. Kráľ povedal: \"Keď je sám, má (dobrú) zvesť v ústach.\" Ten sa však ustavične približoval.",
    "Vtom pozorovateľ zazrel iného bežca a pozorovateľ zavolal strážcovi brány: \"Hľa, osamelý bežec!\" Kráľ vravel: \"Je to blahozvesť.\"",
    "Pozorovateľ povedal: \"Zdá sa mi, že prvý beží, ako beží Sadokov syn Achimás.\" A kráľ odpovedal: \"Je to dobrý muž a prichádza s dobrým chýrom.\"",
    "Vtom Achimás zavolal kráľovi: \"Buď pozdravený!\" Vrhol sa pred kráľom tvárou na zem a hovoril: \"Nech je zvelebený Pán, tvoj Boh, lebo ti vydal mužov, ktorí zdvihli ruku na môjho kráľovského pána.\"",
    "Kráľ sa spýtal: \"Vodí sa mladíkovi Absolónovi dobre?\" Achimás odpovedal: \"Videl som veľký zhluk, keď kráľov sluha Joab poslal tvojho sluhu, ale nevedel som, čo sa deje.\"",
    "Kráľ povedal: \"Odstúp a staň si sem!\" Odstúpil a ostal stáť.",
    "Vtom prichádzal Kušita. A Kušita povedal: \"Blahozvesť počuje môj kráľovský pán: Že ťa dnes Pán vysúdil z ruky všetkých, ktorí sa postavili proti tebe.\"",
    "Kráľ sa opýtal Kušitu: \"Vodí sa mladíkovi Absolónovi dobre?\" Kušita odpovedal: \"Nech pochodia ako ten mladík všetci nepriatelia môjho kráľovského pána a všetci, čo zločinne povstali proti tebe!\""
  ],
  "19": [
    "Kráľ sa zachvel, vystúpil do izby nad bránou a zaplakal. Keď odchádzal, hovoril: \"Syn môj, Absolón, syn môj, syn môj, Absolón! Keby som ja bol zomrel namiesto teba, Absolón, syn môj, syn môj!\"",
    "Joabovi oznámili: \"Hľa, kráľ plače a smúti za Absolónom!\"",
    "Tak sa v ten deň víťazstvo zmenilo na smútok pre celý ľud, lebo ľud v ten deň počul, že sa kráľ trápi pre svojho syna.",
    "Preto vojsko v ten deň len ukradomky vchádzalo do mesta, ako sa vkráda vojsko, ktoré sa hanbí, lebo ušlo z boja.",
    "Kráľ si však zahalil hlavu a kráľ volal veľkým hlasom: \"Syn môj Absolón, Absolón, syn môj, syn môj!\"",
    "Vtedy prišiel ku kráľovi do domu Joab a povedal: \"Dnes si potupil tvár všetkých svojich sluhov, ktorí dnes zachránili tvoj život a život tvojich synov a dcér, život tvojich žien a život tvojich vedľajších žien.",
    "Lebo preukazuješ lásku tým, čo ťa nenávidia, a nenávidíš tých, čo ťa milujú. Veď si dnes prezradil, že nemáš za nič vojvodcov ani služobníkov! Dnes viem, že keby bol Absolón nažive a my by sme dnes boli všetci mŕtvi, to by ti bolo po vôli.",
    "A teraz vstaň a prehovor k srdcu svojich sluhov! Lebo prisahám na Pána, ak nevyjdeš von, neostane s tebou tejto noci ani muž. A toto ti bude horšie ako všetko nešťastie, ktoré ťa postihlo od mladi až doteraz.\"",
    "Nato kráľ vstal a sadol si do brány. A keď všetkému ľudu oznámili: \"Hľa, kráľ sedí v bráne,\" všetok ľud prišiel pred kráľa.Izraeliti však utiekli každý do svojho domu.",
    "Vtedy sa dohadoval celý národ vo všetkých izraelských kmeňoch a hovorili: \"Kráľ nás vyslobodil z ruky našich nepriateľov, on nás vytrhol z ruky Filištíncov a teraz ušiel z krajiny pre Absolóna.",
    "Absolón, ktorého sme pomazali nad sebou, padol v boji. Nuž dokedy chcete váhať priviesť kráľa naspäť?\"",
    "A kráľ Dávid poslal kňazom Sadokovi a Abiatarovi odkaz: \"Povedzte júdskym starším toto: “Prečo ste vy poslední, čo chcú priviesť kráľa naspäť do jeho domu?” (Lebo reči celého Izraela došli ku kráľovi do jeho domu.)",
    "“Vy ste moji bratia, vy ste moja kosť a moje telo, nuž prečo ste poslední, čo chcú kráľa priviesť naspäť?”",
    "A Amasovi povedzte: “Nie si ty moja kosť a moje telo? Toto nech mi urobí Boh a toto nech mi pridá, ak nebudeš u mňa celý čas vojvodcom namiesto Joaba.”\"",
    "Takto si naklonil srdce všetkých Júdovcov ako srdce jedného muža. I poslali po kráľa: \"Vráť sa ty i všetci tvoji sluhovia!\"",
    "Kráľ sa vrátil a prišiel až k Jordánu. Júdovci prišli do Galgaly, chceli ísť v ústrety kráľovi, aby kráľa previedli cez Jordán.",
    "Gérov syn Semei, Benjamínec z Bahurimu, zostupoval chytro s Júdovcami v ústrety kráľovi Dávidovi.",
    "Mal so sebou tisíc mužov z Benjamína. Aj Siba, sluha Šaulovho domu, a s ním jeho pätnásti synovia a dvadsiati sluhovia ponáhľali sa k Jordánu pred kráľa.",
    "Prešli cez brod, aby previedli kráľovu rodinu a aby sa mu dali k službám. Gérov syn Semei však padol pred kráľom, keď prechádzal cez Jordán,",
    "a hovoril kráľovi: \"Nech mi môj pán nepripočítava za zločin a nepripomína si, čím sa previnil tvoj sluha v ten deň, keď môj kráľovský pán vychádzal z Jeruzalema! Nech si to kráľ neberie k srdcu!",
    "Veď ja, tvoj sluha, viem, že som sa prehrešil. Preto som prišiel prvý z celého Jozefovho domu a išiel som v ústrety svojmu kráľovskému pánovi!\"",
    "Nato sa ozval Abisai, syn Sarvie, a spýtal sa: \"Nemá Semei zomrieť za to, že preklínal Pánovho pomazaného?!\"",
    "Ale Dávid odpovedal: \"Nechajte to, synovia Sarvie! Dnes ste mi na pokušenie! Dnes má niekto zomrieť v Izraeli? Či neviem, že som dnes kráľom nad Izraelom?\"",
    "Potom kráľ povedal Semeimu: \"Nezomrieš!\" A kráľ sa mu zaprisahal.",
    "Aj Šaulov syn Mifiboset prišiel dolu v ústrety kráľovi. Neošetril si nohy, neupravil si bradu a neopral si šaty odo dňa, čo kráľ odišiel, až do dňa, keď sa vrátil v pokoji.",
    "Keď prišiel kráľovi v ústrety do Jeruzalema, kráľ sa ho spýtal: \"Prečo si nešiel so mnou, Mifiboset?\"",
    "Odpovedal: \"Môj kráľovský pane, môj sluha ma oklamal. Lebo tvoj sluha povedal: “Osedlaj mi osla, chcem naň vysadnúť a ísť s kráľom.” Veď tvoj sluha je chromý!",
    "Ale osočoval tvojho sluhu u môjho kráľovského pána. Lenže môj kráľovský pán je ako Boží anjel. Nuž urob, čo uznáš za dobré!",
    "Veď celý dom môjho otca nemohol čakať od môjho kráľovského pána nič iné, iba smrť. A predsa si zaradil svojho sluhu medzi tých, čo jedia z tvojho stola. Akéže mám ešte právo volať ďalej ku kráľovi?\"",
    "Kráľ mu povedal: \"Načo hovoríš toľko rečí? Rozkazujem: Ty a Siba si podelíte pole!\"",
    "Mifiboset povedal kráľovi: \"Nech si vezme hoci všetko, len keď sa môj kráľovský pán vrátil domov v pokoji!\"",
    "Aj Galaádčan Berzelai prišiel dolu z Rogelimu a išiel s kráľom až po Jordán, chcel ho sprevádzať cez Jordán.",
    "Berzelai bol veľmi starý, mal osemdesiat rokov. On zaopatroval kráľa, keď sa zdržoval v Mahanaime, bol totiž veľmi zámožný.",
    "Dávid povedal Berzelaimu: \"Poď so mnou, budem ťa opatrovať u seba v Jeruzaleme!\"",
    "Berzelai odpovedal kráľovi: \"Koľkože rokov budem ešte žiť, aby som šiel s kráľom do Jeruzalema?",
    "Dnes mám osemdesiat rokov. Vari poznám ešte rozdiel medzi dobrým a zlým? Azda chutí ešte tvojmu sluhovi, čo je a pije? Alebo môžem ešte počúvať hlasy spevákov a speváčok? Nuž načo by mal byť tvoj sluha ešte na ťarchu svojmu kráľovskému pánovi?",
    "Len trocha chce ísť tvoj sluha s kráľom k Jordánu, prečo ma chce kráľ odmieňať za túto službičku?",
    "Nechže sa tvoj sluha smie vrátiť; chcem zomrieť vo svojom meste, pri hrobe svojho otca a matky. Ale hľa, tvoj sluha Chamám môže ísť s mojím kráľovským pánom, nalož s ním, ako uznáš za dobré!\"",
    "Kráľ odpovedal: \"Chamám nech ide so mnou a ja naložím s ním, ako ty uznáš za dobré. Urobím ti všetko, čo odo mňa žiadaš.\"",
    "Potom všetok ľud prešiel cez Jordán. Prešiel aj kráľ. Kráľ pobozkal Berzelaiho, požehnal ho a on sa vrátil do svojho domova.",
    "Kráľ potom išiel do Galgaly a Chamám išiel s ním. Kráľa sprevádzal všetok júdsky ľud aj polovica ľudu izraelského.",
    "Tu prišli ku kráľovi všetci Izraeliti a spýtali sa kráľa: \"Prečo si ťa ukradli naši bratia Júdovci a previedli cez Jordán kráľa, jeho rodinu aj celú Dávidovu družinu?\"",
    "Nato Júdovci odpovedali Izraelitom: \"Preto, že nám je kráľ príbuzný. Čo sa pre túto vec hneváte? Azda sme niečo zjedli z kráľa? Alebo sme ho azda uniesli?\"",
    "Izraeliti odpovedali Júdovcom: \"My máme nárok na desať čiastok z kráľa a aj Dávid patrí väčšmi nám ako vám. Nuž prečo ste nás znevážili? A nehovorili sme my prví o návrate nášho kráľa?\" Ale reči Júdovcov boli ešte tvrdšie než Izraelitov."
  ],
  "20": [
    "Náhodou tam bol naničhodný človek, Bochriho syn, Benjamínec menom Seba. Ten zatrúbil na trúbe a volal: \"Nemáme podielu na Dávidovi a nemáme čiastku na synovi Izaiho. Každý do svojho stanu, Izrael!\"",
    "Nato všetci Izraeliti odstúpili od Dávida k Sebovi, synovi Bochriho. Júdovci sa však pridŕžali svojho kráľa od Jordánu až po Jeruzalem.",
    "Keď kráľ Dávid došiel domov do Jeruzalema, vzal desať vedľajších žien, ktoré zanechal strážiť dom, a dal ich do väzenia. Zaopatrenie im dal, ale sa k nim nepriblížil. Boli zatvorené až do dňa svojej smrti ako vdovy zaživa.",
    "Potom kráľ povedal Amasovi: \"Zvolaj mi Júdovcov! Tri dni a buď tu!\"",
    "Amasa išiel zvolať Júdu, ale prekročil lehotu, ktorú mal určenú.",
    "Vtedy povedal Dávid Abisaimu: \"Teraz nám Bochriho syn Seba spôsobí väčšie nešťastie ako Absolón. Preto si vezmi sluhov svojho pána a prenasleduj ho, ináč si nájde opevnené mestá a unikne našim očiam.\"",
    "I vyrazili za ním Joabovi mužovia, Kereťania a Feleťania a všetci hrdinovia. Vytiahli z Jeruzalema prenasledovať Bochriho syna Sebu.",
    "Keď boli pri veľkej skale, ktorá je v Gabaone, išiel Amasa pred nimi. Joab bol oblečený do priliehavých šiat a pod nimi mal opásaný meč, ktorý mu na páse visel v pošve, ale ľahko sa vyťahoval.",
    "Vtedy Joab povedal Amasovi: \"Vedie sa ti dobre, brat?\" Pritom Joab pravou rukou chytil Amasovu bradu, aby ho pobozkal.",
    "Ale Amasa si nevšimol meč, ktorý mal Joab v ruke, a vrazil mu ho do brucha, takže mu vylial vnútornosti na zem a ten zomrel. Ani mu úder nezopakoval a zomrel. Potom Joab a jeho brat Abisai prenasledovali Bochriho syna Sebu.",
    "Jeden z Joabových mužov ostal pri ňom stáť a volal: \"Kto má rád Joaba a kto patrí Dávidovi: Za Joabom!\"",
    "Amasa však ležal zakrvavený prostred cesty. Keď ten muž videl, že sa celé vojsko zastavuje, odvliekol Amasu z cesty na pole a prehodil cez neho plášť, lebo každý, kto ho zazrel, keď k nemu došiel, zastal.",
    "Keď bol odstránený z cesty, išlo celé mužstvo za Joabom prenasledovať Bochriho syna Sebu.",
    "On prešiel cez všetky izraelské kmene do Abel-Bet-Maáchy a všetci Bochriti sa zhromaždili a išli za ním.",
    "I prišli a obliehali ho v Abel-Bet-Maáche; zdvihli proti mestu násyp. Stál až pri múre. A všetko vojsko, ktoré bolo s Joabom, sa pokúšalo múr zboriť.",
    "Vtedy akási múdra žena volala z mesta: \"Čujte, čujte! Povedzte Joabovi: “Pristúp sem, chcem sa s tebou zhovárať!”\"",
    "I priblížil sa k nej a žena sa spýtala: \"Ty si Joab?\" Odpovedal: \"Ja.\" I povedala mu: \"Počuj slová svojej služobnice!\" Odpovedal: \"Počúvam.\"",
    "A vravela toto: \"Kedysi hovorievali: “Kto sa dopytuje, dopytuje sa v Abele a dosiahne úspech.”",
    "Či nie ja dávam pravdivú odpoveď v Izraeli? Ty chceš zabiť mesto a matku v Izraeli! Prečo chceš znivočiť Pánovo dedičstvo?\"",
    "Joab odpovedal: \"Ani zďaleka! Nijako nechcem zničiť, nechcem zahubiť.",
    "Vec sa nemá tak, ale akýsi muž z Efraimského pohoria, menom Seba, syn Bochriho, zdvihol ruku proti kráľovi Dávidovi. Vydajte jeho samého, tak odídem od mesta!\" A žena povedala Joabovi: \"Hľa, jeho hlavu ti vyhodia cez múr!\"",
    "Žena potom išla vo svojej múdrosti za všetkým ľudom, Bochriho synovi Sebovi sťali hlavu a hodili ju Joabovi. On zatrúbil na trúbu a roztratili sa od mesta, každý do svojho stanu. Joab sa však vrátil do Jeruzalema ku kráľovi.",
    "Joab bol nad celým izraelským vojskom. Jojadov syn Banaiáš bol nad Kereťanmi a Feleťanmi.",
    "Aduram bol nad robotami, Ahiludov syn Jozafat bol kancelárom,",
    "Siva bol pisárom, Sadok a Abiatar boli kňazmi.",
    "Aj Jairovec Ira bol kňazom pri Dávidovi."
  ],
  "21": [
    "V Dávidových dňoch bol raz hlad tri roky, rok za rokom. Preto Dávid vyhľadal Pánovu tvár a Pán povedal: \"Pre Šaula a pre jeho krvavý dom (je to), preto, že usmrtil Gabaončanov.\"",
    "Nato Dávid zavolal Gabaončanov a spýtal sa ich - Gabaončania nepatrili k Izraelitom, ale k zvyškom Amorejčanov. Izraeliti sa im zaprisahali, no Šaul sa usiloval vyhubiť ich vo svojej horlivosti o synov Izraela a Júdu.",
    "Dávid sa teda spýtal Gabaončanov: \"Čo vám mám urobiť a čím môžem získať zmierenie, aby ste žehnali Pánovmu dedičstvu?\"",
    "Gabaončania mu odpovedali: \"Voči Šaulovi a jeho domu nám nejde o striebro a zlato, ani nechceme nikoho z Izraela zabiť.\" Povedal: \"Urobím pre vás, čo poviete.\"",
    "Odpovedali kráľovi: \"Zo synov toho muža, ktorý nás nivočil a ktorý nás zamýšľal tak vyhubiť, že sme nemohli obstáť na celom území Izraela,",
    "musíme dostať sedem mužov, aby sme ich usmrtili pred Pánom v Gabae Šaula, (kedysi) vyvoleného Pánovho.\" Kráľ povedal: \"Ja (ich) vydám.\"",
    "Ale kráľ ušetril Mifiboseta, syna Šaulovho syna Jonatána, pre Pánovu prísahu, ktorá bola medzi nimi, medzi Dávidom a medzi Šaulovým synom Jonatánom.",
    "Kráľ Dávid vzal teda dvoch synov Ajovej dcéry Resfy, Armoniho a Mifiboseta, ktorých porodila Šaulovi, a piatich synov Šaulovej dcéry Meroby, ktorých porodila Hadrielovi, Berzelaiho synovi z Mecholy,",
    "a vydal ich do ruky Gabaončanov. Oni ich obesili na vrchu pred Pánom. Títo siedmi zahynuli naraz. Podstúpili smrť v prvých dňoch žatvy, keď sa začínala žatva jačmeňa.",
    "Ajova dcéra Resfa vzala vrece, prestrela si ho na skalu od začiatku žatvy, až kým na nich nepadali rosy z neba; a nedopustila, aby vo dne na nich prišlo nebeské vtáctvo a v noci poľná zver.",
    "Dávidovi oznámili, čo urobila Ajova dcéra Resfa, vedľajšia Šaulova žena.",
    "Nato Dávid išiel a zobral Šaulove kosti a kosti jeho syna Jonatána od občanov Jábesu v Galaáde, ktorí ich uniesli z ulice Betsanu, kde ich Filištínci obesili, keď Filištínci porazili Šaula na Gelboe.",
    "Šaulove kosti a kosti jeho syna Jonatána odtiaľ doniesol, pripojili k nim kosti usmrtených",
    "a kosti Šaula a jeho syna Jonatána pochovali v Benjamínovej krajine v Sele do hrobu jeho otca Kisa. Tak vykonali všetko, čo kráľ prikázal. Potom sa Boh zľutoval nad krajinou.",
    "Opäť došlo k vojne Filištíncov s Izraelitmi. Dávid išiel dolu a jeho sluhovia s ním a bojovali proti Filištíncom. Pritom Dávid ustal.",
    "A (bol tam) Jesbi z Nobu, ktorý bol z Rafovho potomstva. Váha jeho kopije bola tristo šeklov kovu. Mal opásaný nový (meč) a povedal, že zabije Dávida.",
    "Ale prišiel mu na pomoc Abisai, syn Sarvie, Filištínca porazil a zabil ho. Vtedy mužovia zaprisahali Dávida: \"Viac nesmieš ísť s nami do boja, aby si nevyhasil lampu Izraela!\"",
    "Po tomto zase došlo k vojne s Filištíncami pri Gobe. Tam porazil Chušaťan Sobochai Safa z Rafovho rodu.",
    "Opäť sa strhla vojna s Filištíncami pri Gobe. Vtedy Elchanan, Járiho syn z Betlehema, zabil brata Gétejca Goliáša Lachmiho. Drevo na jeho kopiji bolo ako návoj.",
    "Znovu vypukla vojna pri Géte. Tam bol ohromný muž, ktorý mal na rukách i na nohách po šesť, spolu dvadsaťštyri prstov. Aj on bol z Rafovho potomstva.",
    "Keď sa rúhal Izraelitom, zabil ho Jonatán, syn Dávidovho brata Samu.",
    "Títo štyria boli z potomstva Gétejca Rafu. Padli rukou Dávida a rukou jeho sluhov."
  ],
  "22": [
    "Majstrovi chóru. Dávid povedal slová tejto piesne Pánovi v deň, keď ho Pán vyslobodil z rúk všetkých jeho nepriateľov a zo Šaulových rúk. Povedal: \"(Milujem ťa, Pane, moja sila;)",
    "Pane, skala moja, tvŕdza moja, osloboditeľ môj.",
    "Bože môj, moje bralo, kam sa utiekam, môj štít, sila mojej spásy, moja záštita a útočište moje! Záchranca môj, čo ma od násilia zachránil.",
    "Vzývať budem Pána, lebo jemu patrí chvála, a budem zachránený pred nepriateľmi.",
    "Lebo ma obkľúčilo smrtiace vlnobitie a vydesili zlostné prívaly.",
    "Ovinuli ma povrazy záhrobia, zovreli ma osídla smrti.",
    "V úzkosti som vzýval Pána a volal som ku svojmu Bohu. Zo svojho chrámu počul môj hlas a moje volanie preniklo k jeho sluchu.",
    "Zem sa pohýbala a zachvela; nebesia sa otriasli a pohli v základoch, lebo vzplanul hnevom.",
    "Dym sa mu valil z nozdier a spaľujúci oheň z jeho úst, vyletúvali z neho žeravé uhlíky.",
    "Znížil nebesia a zostúpil: čierne mračno pod jeho nohami.",
    "Zasadol na cheruba a vzlietol, vznášal sa na krídlach vetrov.",
    "Stánok si urobil vôkol seba z čierňavy vôd a hustých oblakov.",
    "Pred žiarou jeho tváre sa do žerava rozpálilo uhlie.",
    "Pán z neba zahrmel a zaznel hlas Najvyššieho.",
    "Vyslal šípy a rozprášil ich, vrhol blesky a zmietol ich.",
    "Otvorili sa morské hlbočiny a základy zeme sa odkryli. Pred Pánovou hrozbou, pred víchricou jeho hnevu.",
    "Z výsosti čiahol rukou a chytil ma a vyzdvihol ma zo stredu hlbokých vôd.",
    "Vyslobodil ma z rúk môjho premocného nepriateľa, z rúk tých, čo ma nenávideli a boli silnejší ako ja.",
    "Napadli ma v môj deň nešťastný, ale Pán mi bol podperou.",
    "Vyviedol ma na miesto priestranné, zachránil ma, lebo si ma obľúbil.",
    "Za moju spravodlivosť ma Pán odmenil, odmenil ma za to, že moje ruky boli čisté,",
    "lebo som kráčal po cestách Pánových a od svojho Boha som neodstúpil bezbožne.",
    "Pred očami som mal všetky jeho príkazy a jeho zákony som neodvrhol.",
    "S ním som bol bez úhony a uchránil som sa zločinu.",
    "Za moju spravodlivosť ma Pán odmenil, lebo videl, že som čistý.",
    "Voči svätému si svätý, voči šľachetnému šľachetný,",
    "voči úprimnému úprimný, voči zvrhlému si neúprosný.",
    "Ubiedený ľud chrániš pred zánikom a ponižuješ oči pyšných,",
    "lebo ty, Pane, si moja pochodeň a môj Boh rozjasňuje vo mne temnoty.",
    "Na šíky nepriateľov zaútočím s tvojou pomocou; s pomocou svojho Boha hradby preskočím.",
    "Božia cesta je nepoškvrnená, ohňom je vyskúšané slovo Pánovo. On je štítom všetkých, čo v neho dúfajú.",
    "Veď kto je Boh okrem Pána? Kto je skala okrem nášho Boha?",
    "To Boh ma silou opásal a moju cestu urobil bezúhonnou.",
    "Mojim nohám dal rýchlosť jeleňa a postavil ma na výšinu.",
    "Ruky mi na boj vycvičil a moje ramená napínajú luk kovový.",
    "Dal si mi svoj štít záchranný (pravicou si ma podporil) a tvoja láskavosť ma urobila veľkým.",
    "Mojim krokom si cestu uvoľnil a moje nohy nepociťujú únavu.",
    "Naháňal som svojich nepriateľov a porazil som ich, nevrátil som sa, kým som ich celkom nezničil.",
    "Tak som ich ničil a drvil, že ani vstať nemohli, popadali mi pod nohy.",
    "Opásal si ma udatnosťou v boji a vzbúrencov si uvrhol do môjho područia.",
    "Ty si zahnal mojich nepriateľov na útek a rozprášil si tých, čo ma nenávidia.",
    "Kričali, nemal im kto pomôcť, volali k Pánovi, ale on ich nevyslyšal.",
    "Rozprášil som ich ako prach zeme, šliapal som po nich ako po blate uličnom.",
    "Vyslobodil si ma zo vzbury ľudu a ustanovil za hlavu národov. Slúži mi ľud, ktorý som nepoznal,",
    "o moju priazeň sa uchádzajú cudzinci a poslúchajú ma na jediné slovo.",
    "Cudzinci blednú od strachu a trasú sa vo svojich hradoch.",
    "Nech žije Pán a nech je zvelebená moja skala, nech je vyvýšený Boh, skala mojej spásy.",
    "Bože, ty si ma poveril odplatou a podmanil si mi národy;",
    "ty si ma zbavil mojich nepriateľov. Povýšil si ma nad mojich odporcov a vyslobodil si ma z rúk násilníka.",
    "Preto ťa, Pane, budem velebiť medzi národmi a ospevovať tvoje meno žalmami.",
    "Svojmu kráľovi dávaš veľké víťazstvá, preukazuješ priazeň svojmu pomazanému, Dávidovi a jeho potomstvu až naveky.\""
  ],
  "23": [
    "Toto sú Dávidove posledné slová: \"Výrok Izaiho syna Dávida, výrok vysokopostaveného muža, pomazaného Jakubovým Bohom, pevca piesní Izraela.",
    "Pánov duch cezo mňa hovoril, jeho reč mal som na jazyku.",
    "Boh Izraela mi povedal, hovorila Skala Izraela: “Kto spravodlivo vládne nad ľuďmi, kto v Božej bázni vladári,",
    "je ako jas rána, keď slnce vychádza za rána bezoblačného a z pôdy vyludzuje trávu po daždi.”",
    "Či nie je taký môj dom s Božou pomocou? Veď zmluvu večnú so mnou uzavrel, pevnú, zaistenú vo všetkom. Všetko moje šťastie, všetko, čo len chcem, nie iba z neho vyklíči?",
    "Hriešnici však všetci sú jak tŕnie zaviate, nik ich nevezme do ruky.",
    "A ak sa ich niekto dotknúť chce, ozbrojí sa železom a kopijou. Ohňom ich vypáli na mieste.\"",
    "Toto sú mená hrdinov, ktorých mal Dávid: Hakmonita Isboset bol hlavou troch. On sa rozohnal svojou kopijou a jedným šmahom zabil osemsto.",
    "Po ňom bol Dodov syn Ahohita Eleazar, medzi troma hrdinami. Bol pri Dávidovi vo Fesdomime, keď sa tam Filištínci zhromažďovali do boja a Izraeliti ustupovali.",
    "Ale on stál a ťal Filištíncov, kým mu neustala ruka a neprilepila sa mu ruka k meču. Tak spôsobil Pán veľké víťazstvo v ten deň. Potom sa vojsko vrátilo za ním, ale iba plieniť.",
    "Po ňom Ageho syn Hararita Semá. Keď sa Filištínci zhromažďovali v Lechi, bol tam ostredok poľa plný šošovice. A keď ľud utekal pred Filištíncami,",
    "postavil sa prostred ostredku, chránil ho a ťal Filištíncov. Tak Pán spôsobil veľké víťazstvo.",
    "Raz zostupovali traja z tridsiatich začiatkom žatvy a prišli k Dávidovi do jaskyne Odolam. Rota Filištíncov táborila v údolí Refaim.",
    "Dávid bol práve v pevnosti a posádka Filištíncov bola vtedy v Betleheme.",
    "A Dávid vyslovil žiadosť: \"Kto mi donesie vody na pitie z cisterny, ktorá je v Betleheme pri bráne?\"",
    "Nato sa traja hrdinovia prebili cez tábor Filištíncov, načreli vody z cisterny, ktorá je v Betleheme pri bráne, doniesli ju a dali Dávidovi. Nechcel ju však piť, ale vylial ju Pánovi.",
    "A povedal: \"Nech ma Pán chráni urobiť to! Je to krv mužov, ktorí išli s nasadením svojich životov.\" Preto ju nechcel piť. Toto urobili traja hrdinovia.",
    "Joabov brat Abisai, syn Sarvie, bol hlavou tridsiatich. On zdvihol svoju kopiju na tristo, (ktorých) prebodol. Mal meno medzi tridsiatimi.",
    "Bol váženejší ako tridsiati a bol im veliteľom, ale tým trom sa nevyrovnal.",
    "Jojadov syn Banaiáš, mocný a činorodý muž z Kabseelu, porazil dvoch božích levov moabských. Okrem toho sa spustil dolu a zabil v studni leva v taký deň, keď bol sneh.",
    "On zabil aj Egypťana, vzhľadného muža. Egypťan mal v ruke kopiju, ale on šiel k nemu s palicou. Egypťanovi vytrhol kopiju z ruky a zabil ho jeho vlastnou kopijou.",
    "Toto urobil Banaiáš, syn Jojadu, a mal meno medzi tridsiatimi hrdinami.",
    "Bol váženejší ako tridsiati, ale tým trom sa nevyrovnal. Dávid ho zaradil do svojho sprievodu.",
    "Joabov brat Asael bol medzi tridsiatimi. Elchanan, syn Dodu z Betlehema.",
    "Sema z Harodu, Elika z Harodu,",
    "Heles z Faletu, Hira, syn Akesa z Tekuy,",
    "Abiezer z Anatotu, Mobonai z Chusy,",
    "Selmon z Ahohu, Mahari z Netofatu,",
    "Heled, syn Bánu z Netofatu, Etai, syn Ribaiho z Gabay Benjamínovcov,",
    "Banaiáš z Faratonu, Hedai z doliny Gaz,",
    "Abialbon z Arbatu, Azmavet z Beromu,",
    "Eliaba zo Salabonu, Jasenovi synovia, Jonatán,",
    "Sema z Ororu, Achiam, syn Sarara z Arori,",
    "Elifelet, syn Machatiho syna Ásbaiho, Eliam, syn Achitofela z Gelonu,",
    "Hesrai z Karmelu, Farai z Arbu,",
    "Igal, syn Natana zo Soby, Boni z Gadu,",
    "Amončan Selek, Naharai z Berotu, zbrojnoš Joaba, syna Sarvie.",
    "Ira z Jetru, Gareb z Jetru,",
    "Hetejec Uriáš. Spolu tridsaťsedem."
  ],
  "24": [
    "A Boží hnev sa zas rozpálil na Izraelitov. Ktosi pokúšal Dávida proti nim, keď mu hovoril: \"Choď, spočítaj Izrael a Júdu!\"",
    "Preto kráľ povedal vojvodcovi Joabovi (a veliteľom vojska), ktorých mal: \"Choďte po všetkých kmeňoch Izraela od Danu až po Bersabe a spočítajte ľud; chcem vedieť počet ľudu.\"",
    "Ale Joab hovoril kráľovi: \"Pán, tvoj Boh, nech rozmnoží ľud sto ráz tak, ako ho je, a nech to oči môjho kráľovského pána ešte uvidia! Ale, kráľovský pane, prečo chceš túto vec?\"",
    "Lenže kráľ trval na svojom rozkaze Joabovi a vojvodcom, a preto Joab a vojvodcovia odišli od kráľa sčítať izraelský ľud.",
    "Prešli cez Jordán a začali v Aroeri od mesta, ktoré je uprostred údolia smerom ku Gádu a Jázeru.",
    "Prešli do Galaádu, do krajiny Hetejcov do Kadesu, prešli do Danu, Ijonu a obrátili sa k Sidonu.",
    "Prišli k opevnenému Týru a všetkým mestám Hevejcov a Kanaánčanov, prišli k juhu Júdska do Bersabe.",
    "Prešli cez celú krajinu a po deviatich mesiacoch a dvadsiatich dňoch prišli do Jeruzalema.",
    "A Joab odovzdal kráľovi počet sčítaného ľudu. Izrael mal osemstotisíc bojovníkov, ktorí tasia meč, a Júdovcov bolo päťstotisíc mužov.",
    "Ale keď už spočítal ľud, bilo Dávidovi srdce. A Dávid hovoril Pánovi: \"Veľmi som zhrešil tým, čo som urobil. Ale teraz, Pane, odpusť hriech svojho sluhu, lebo som konal veľmi hlúpo.\"",
    "Keď Dávid ráno vstal, Pán oslovil Dávidovho vidca proroka Gada:",
    "\"Choď a povedz Dávidovi: Toto hovorí Pán: Predkladám ti tri veci; vyber si z nich jednu, tú na teba dopustím.\"",
    "Gad išiel k Dávidovi, oznámil mu to a povedal mu: \"Má prísť na tvoju krajinu trojročný hlad? Alebo chceš tri mesiace utekať pred svojím nepriateľom, ktorý ťa bude prenasledovať? Alebo má byť v tvojej krajine tri dni mor? Teraz si rozmysli a uváž, čo mám odpovedať tomu, ktorý ma poslal!\"",
    "Dávid povedal Gadovi: \"Som vo veľkej úzkosti. No nech padneme do Pánovej ruky, lebo jeho milosrdenstvo je veľké! Ale do ruky človeka nech nepadnem.\"",
    "Tak Pán dopustil mor na Izrael od rána až po určený čas. Od Danu po Bersabe zomrelo z ľudu sedemdesiattisíc mužov.",
    "Pán poslal anjela do Jeruzalema, aby ho zničil. Ale Pán sa zľutoval nad nešťastím a povedal anjelovi, ktorý hubil ľud: \"Dosť už! Teraz už spusť ruku!\" Pánov anjel bol práve pri humne Jebuzejca Areunu.",
    "Keď Dávid videl anjela, ktorý hubil ľud, povedal: \"Hľa, ja som zhrešil, ja som spáchal zlo! Ale tieto ovečky čože urobili? Nech je tvoja ruka proti mne a proti domu môjho otca!\"",
    "V ten deň prišiel k Dávidovi Gad a povedal mu: \"Choď, postav Pánovi oltár na humne Jebuzejca Areunu!\"",
    "Dávid išiel podľa Gadovho slova, ako rozkázal Pán.",
    "Vtom sa Areuna pozrel a videl, že k nemu ide kráľ a jeho sluhovia. Areuna vyšiel von a poklonil sa kráľovi tvárou až po zem.",
    "Areuna sa opýtal: \"Prečo prichádza môj kráľovský pán k svojmu sluhovi?\" Dávid odpovedal: \"Aby som kúpil od teba humno. Chcem postaviť Pánovi oltár, aby sa rana vzdialila od ľudu.\"",
    "Areuna povedal Dávidovi: \"Nech kráľ vezme a nech obetuje, čo uzná za dobré. Pozri, voly, mláťačka, jarmá volov na drevo!",
    "To všetko dáva, kráľu, Areuna kráľovi.\" Areuna ešte povedal kráľovi: \"Pán, tvoj Boh, nech ti je milostivý!\"",
    "Kráľ odpovedal Areunovi: \"Nie, chcem to od teba kúpiť za peniaze. Neobetujem predsa Pánovi, svojmu Bohu, celopaly zadarmo!\" Potom Dávid kúpil humno a voly za päťdesiat šeklov striebra.",
    "Dávid tam postavil Pánovi oltár a obetoval celopaly a pokojné obety. Vtedy sa Pán zmiloval nad krajinou a nákaza sa vzdialila od ľudu."
  ]
}