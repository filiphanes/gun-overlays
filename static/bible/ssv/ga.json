{
  "1": [
    "Pavol, ustanovený za apoštola nie ľuďmi ani prostredníctvom človeka, ale Ježišom Kristom a Bohom Otcom, ktorý ho vzkriesil z mŕtvych,",
    "a všetci bratia, čo sú so mnou, galatským cirkvám:",
    "Milosť vám a pokoj od Boha, nášho Otca, i od Pána Ježiša Krista,",
    "ktorý seba samého vydal za naše hriechy, aby nás vyslobodil z terajšieho zlého veku podľa vôle Boha a nášho Otca:",
    "jemu sláva na veky vekov. Amen.",
    "Čudujem sa, že od toho, ktorý vás povolal v Kristovej milosti, tak rýchlo prebiehate k inému evanjeliu.",
    "Ono ani nie je iné, ibaže sú niektorí, čo vás mätú a chcú prekrútiť Kristovo evanjelium.",
    "Ale keby sme vám hlásali my alebo aj anjel z neba iné evanjelium, ako sme vám hlásali, nech je prekliaty!",
    "Ako sme už povedali, aj teraz znova hovorím: Ak by vám niekto hlásal iné evanjelium ako to, ktoré ste prijali, nech je prekliaty!",
    "Chcem si teraz nakloniť ľudí alebo Boha? Alebo sa usilujem páčiť sa ľuďom? Keby som sa ešte chcel páčiť ľuďom, nebol by som Kristovým služobníkom.",
    "Bratia, pripomínam vám, že evanjelium, ktoré som vám ja hlásal, nemá ľudský pôvod,",
    "lebo ja som ho neprijal, ani som sa ho nenaučil od človeka, ale zo zjavenia Ježiša Krista.",
    "Veď ste počuli, ako som si kedysi počínal v židovstve: že som veľmi prenasledoval Božiu Cirkev a nivočil som ju.",
    "V židovstve som prevýšil mnohých vrstovníkov vo svojom rode, lebo som viac horlil za obyčaje svojich otcov.",
    "Ale keď sa Bohu, ktorý si ma už v lone matky vybral a svojou milosťou povolal, zapáčilo",
    "zjaviť vo mne svojho Syna, aby som ho zvestoval medzi pohanmi, už som sa neradil s telom a krvou,",
    "ani som nešiel do Jeruzalema za tými, čo boli apoštolmi prv ako ja, ale odišiel som do Arábie a opäť som sa vrátil do Damasku.",
    "Až po troch rokoch som šiel do Jeruzalema, aby som videl Kéfasa, a zostal som uňho pätnásť dní.",
    "Iného z apoštolov som nevidel, iba Jakuba, Pánovho brata.",
    "A čo vám píšem, hovorím pred Bohom, že neklamem.",
    "Potom som išiel do končín Sýrie a Cilície.",
    "Ale Kristovým cirkvám v Judei som bol osobne neznámy,",
    "ibaže počuli: \"Ten, čo nás kedysi prenasledoval, teraz hlása vieru, ktorú predtým nivočil,\"",
    "a oslavovali Boha za mňa."
  ],
  "2": [
    "Potom po štrnástich rokoch som znova šiel s Barnabášom do Jeruzalema a vzal som so sebou aj Títa.",
    "Išiel som ta pohnutý zjavením a predložil som im evanjelium, ktoré hlásam medzi pohanmi; ale v súkromí tým, čo niečo znamenali, či nebežím alebo či som nebežal nadarmo.",
    "Ale ani Títus, ktorý bol so mnou, hoci bol Grék, nebol donútený dať sa obrezať.",
    "A to pre falošných bratov, votrelcov, čo sa vlúdili špehovať našu slobodu, ktorú máme v Kristovi Ježišovi, aby nás zotročili.",
    "Ani na chvíľu sme im neustúpili a nepodriadili sme sa, aby sa vám zachovala pravda evanjelia.",
    "A od tých, čo boli niečím - akí boli kedysi, to ma nezaujíma; Boh nenadŕža nijakému človekovi -, tí teda, čo niečo znamenali, nič iné mi nepridali,",
    "ale naopak, keď videli, že mne je zverené evanjelium pre neobrezaných, tak ako Petrovi pre obrezaných -",
    "veď ten, ktorý pomáhal Petrovi v apoštoláte medzi obrezanými, pomáhal aj mne medzi pohanmi -,",
    "a keď poznali milosť, ktorú som dostal, Jakub, Kéfas a Ján, ktorých pokladali za stĺpy, podali mne a Barnabášovi pravicu na znak spoločenstva, že my pôjdeme medzi pohanov a oni medzi obrezaných.",
    "Len aby sme pamätali na chudobných, čo som sa aj usiloval robiť.",
    "Ale keď prišiel Kéfas do Antiochie, zoči-voči som sa postavil proti nemu, lebo si zaslúžil pokarhanie.",
    "Kým neprišli niektorí od Jakuba, jedával s pohanmi. Ale keď prišli, odťahoval sa a oddeľoval, lebo sa bál tých, čo boli z obriezky.",
    "A s ním sa pretvarovali aj ostatní Židia, takže sa dal aj Barnabáš strhnúť ich pokrytectvom.",
    "Keď som videl, že nepostupujú priamo, podľa pravdy evanjelia, povedal som Kéfasovi pred všetkými: \"Keď ty, Žid, žiješ pohansky, a nie po židovsky, ako to, že nútiš pohanov žiť po židovsky?!\"",
    "My sme rodení Židia, nie hriešni pohania,",
    "a vieme, že človek nie je ospravedlnený zo skutkov podľa zákona, ale iba skrze vieru v Ježiša Krista. Aj my sme uverili v Krista Ježiša, aby sme boli ospravedlnení z viery v Krista, a nie zo skutkov podľa zákona, lebo zo skutkov podľa zákona nebude ospravedlnený nijaký človek.",
    "Ak sme aj my, čo hľadáme ospravedlnenie v Kristovi, hriešnici, je vari Kristus služobníkom hriechu? Vonkoncom nie!",
    "Lebo ak znova staviam to, čo som zboril, ukazujem, že som priestupník.",
    "Veď ja som skrze zákon zomrel zákonu, aby som žil Bohu. S Kristom som pribitý na kríž.",
    "Už nežijem ja, ale vo mne žije Kristus. Ale život, ktorý teraz žijem v tele, žijem vo viere v Božieho Syna, ktorý ma miluje a vydal seba samého za mňa.",
    "Nepohŕdam Božou milosťou. Lebo ak je spravodlivosť skrze zákon, potom Kristus nadarmo zomrel."
  ],
  "3": [
    "Nerozumní Galaťania, kto vám počaril? Veď vám bol pred očami zobrazený Ježiš Kristus ukrižovaný!",
    "Iba to by som sa rád od vás dozvedel: Dostali ste Ducha zo skutkov podľa zákona, alebo z poslušnosti viery?",
    "Takí ste hlúpi?! Začali ste Duchom a teraz končíte telom?",
    "Toľko ste zažili a nadarmo? Keby to bolo len nadarmo!",
    "A ten, ktorý vám dáva Ducha a robí medzi vami zázraky, robí to na základe skutkov podľa zákona, alebo z poslušnosti viery?",
    "Tak ako Abrahám uveril Bohu a počítalo sa mu to za spravodlivosť.",
    "Vedzte teda, že tí, čo sú z viery, sú Abrahámovými synmi.",
    "Písmo predvídalo, že Boh z viery ospravedlní pohanov, preto predpovedalo Abrahámovi: \"V tebe budú požehnané všetky národy.\"",
    "Teda tí, čo sú z viery, sú žehnaní s veriacim Abrahámom.",
    "No všetci, čo sú zo skutkov podľa zákona, sú pod kliatbou, veď je napísané: \"Prekliaty je každý, kto nevytrvá vo všetkom, čo je napísané v knihe Zákona, aby to konal.\"",
    "A je zjavné, že zákon neospravedlňuje nikoho pred Bohom, lebo spravodlivý bude žiť z viery.",
    "Zákon však nie je z viery, ale kto ich bude plniť, bude z nich žiť.",
    "Kristus nás vykúpil spod kliatby zákona tým, že sa za nás stal kliatbou, lebo je napísané: \"Prekliaty je každý, kto visí na dreve,\"",
    "aby v Kristovi Ježišovi prešlo Abrahámovo požehnanie na pohanov, aby sme skrze vieru dostali prisľúbeného Ducha.",
    "Bratia, hovorím to po ľudsky: Už potvrdený ľudský závet nik neruší, ani k nemu nič nepridáva.",
    "Prisľúbenia boli dané Abrahámovi a jeho potomstvu. Nehovorí: \"A potomkom,\" akoby šlo o mnohých, ale o jedného: \"A tvojmu potomstvu,\" a ním je Kristus.",
    "Ale hovorím toto: Zmluvu potvrdenú Bohom neruší zákon, vydaný po štyristotridsiatich rokoch, aby tak zmaril prisľúbenie.",
    "Lebo ak je dedičstvo zo zákona, už nie je z prisľúbenia. Ale Abrahámovi ho Boh daroval skrze prisľúbenie.",
    "Načo je teda zákon? Bol pridaný pre priestupky, kým nepríde potomstvo, ktorému bolo dané prisľúbenie, a bol vyhlásený skrze anjelov rukou prostredníka.",
    "Ale niet prostredníka tam, kde ide o jedného; a Boh je jeden.",
    "Je teda zákon proti Božím prisľúbeniam? Vôbec nie! Veď keby bol býval daný zákon, ktorý by mohol oživovať, potom by spravodlivosť bola naozaj zo zákona.",
    "Ale Písmo uzavrelo všetko pod hriech, aby veriaci dostali prisľúbenie z viery v Ježiša Krista.",
    "No kým neprišla viera, boli sme zajatci pod dozorom zákona pre tú vieru, ktorá sa mala zjaviť.",
    "A tak bol zákon naším vychovávateľom pre Krista, aby sme boli ospravedlnení z viery.",
    "Ale keď prišla viera, už nepodliehame vychovávateľovi.",
    "Veď skrze vieru v Kristovi Ježišovi ste všetci Božími synmi.",
    "Lebo všetci, čo ste pokrstení v Kristovi, Krista ste si obliekli.",
    "Už niet Žida ani Gréka, niet otroka ani slobodného, niet muža a ženy, lebo vy všetci ste jeden v Kristovi Ježišovi.",
    "A keď ste Kristovi, ste Abrahámovým potomstvom a podľa prisľúbenia dedičmi."
  ],
  "4": [
    "Hovorím však: Kým je dedič maloletý, ničím sa nelíši od otroka, hoci je pánom všetkého.",
    "Je pod poručníkmi a správcami až do času, ktorý určil otec.",
    "Tak aj my, keď sme boli maloletí, slúžili sme podriadení živlom sveta.",
    "Ale keď prišla plnosť času, Boh poslal svojho Syna, narodeného zo ženy, narodeného pod zákonom,",
    "aby vykúpil tých, čo boli pod zákonom, a aby sme dostali adoptívne synovstvo.",
    "Pretože ste synmi, poslal Boh do našich sŕdc Ducha svojho Syna a on volá: \"Abba, Otče!\"",
    "A tak už nie si otrok, ale syn; a keď syn, tak skrze Boha aj dedič.",
    "No vtedy, keď ste nepoznali Boha, slúžili ste tým, čo v skutočnosti nie sú bohmi.",
    "Ale teraz, keď ste poznali Boha, alebo skôr, keď Boh pozná vás, ako to, že sa znova vraciate k slabým a úbohým živlom a chcete im zasa slúžiť ako predtým?!",
    "Zachovávate dni, mesiace, obdobia a roky!",
    "Bojím sa o vás, či sa azda nenamáham medzi vami nadarmo.",
    "Bratia, prosím vás, buďte ako ja, veď aj ja som ako vy. Ničím ste mi neublížili.",
    "A viete, že som vám prvý raz v telesnej slabosti hlásal evanjelium.",
    "A touto svojou skúškou vzhľadom na moje telo ste nepohrdli, ani ste ju neodmietli, ale prijali ste ma ako Božieho anjela, ako Krista Ježiša.",
    "Kdeže je teda vaša blaženosť? Veď vám môžem dosvedčiť, že keby to bolo bývalo možné, boli by ste si vylúpili oči a dali ich mne.",
    "Stal som sa vaším nepriateľom, keď vám hovorím pravdu?",
    "Horlia za vás nedobre, chcú vás odlúčiť, aby ste za nich horlili.",
    "Dobre je vždy horliť za dobro, a nielen vtedy, keď som u vás.",
    "Deti moje, znovu vás v bolestiach rodím, kým vo vás nebude stvárnený Kristus.",
    "Teraz by som chcel byť u vás a zmeniť svoj hlas, lebo neviem, čo s vami.",
    "Povedzte mi vy, čo chcete byť pod zákonom: nepočujete zákon?",
    "Veď je napísané, že Abrahám mal dvoch synov: jedného z otrokyne, druhého zo slobodnej.",
    "Ten z otrokyne sa narodil podľa tela, ale ten zo slobodnej podľa prisľúbenia.",
    "To je povedané obrazne. Tamtie sú dve zmluvy: jedna z vrchu Sinaj, ktorá rodí pre otroctvo, a to je Agar.",
    "Agar je vrch Sinaj v Arábii a zodpovedá terajšiemu Jeruzalemu, lebo žije so svojimi deťmi v otroctve.",
    "Ale Jeruzalem, ktorý je hore, to je tá slobodná, ktorá je našou matkou.",
    "Veď je napísané:  \"Raduj sa, neplodná, ty, čo nerodíš, zajasaj a vykríkni ty, čo nepoznáš pôrodné bolesti, lebo opustená má veľa detí, viac ako tá, ktorá má muža.\"",
    "Vy, bratia, ste deťmi prisľúbenia ako Izák.",
    "Ale ako vtedy ten, čo sa narodil podľa tela, prenasledoval toho, čo sa narodil podľa ducha, tak aj teraz.",
    "Čo však hovorí Písmo? \"Vyžeň otrokyňu i jej syna, lebo syn otrokyne nebude dedičom so synom slobodnej.\"",
    "A tak, bratia, nie sme deťmi otrokyne, ale slobodnej."
  ],
  "5": [
    "Túto slobodu nám vydobyl Kristus. Stojte teda pevne a nedávajte sa znova zapriahnuť do jarma otroctva.",
    "Ja, Pavol, vám hovorím, že ak sa dáte obrezať, Kristus vám nič neprospeje.",
    "A každému, kto sa dá obrezať, znova dosvedčujem, že je povinný zachovávať celý zákon.",
    "Vy, čo chcete byť ospravedlnení zo zákona, odtrhli ste sa od Krista, vypadli ste z milosti.",
    "Veď my v duchu viery očakávame nádej spravodlivosti.",
    "Lebo v Kristovi Ježišovi ani obriezka nič neznamená, ani neobriezka, ale viera činná skrze lásku.",
    "Dobre ste bežali. Kto vás zadržal, aby ste odporovali pravde?",
    "Toto navádzanie nie je od toho, ktorý vás volá.",
    "Trochu kvasu prekvasí celé cesto.",
    "Ja vám dôverujem v Pánovi, že nebudete nijako ináč zmýšľať. Ale ten, čo vás mätie, odnesie si trest, nech je to ktokoľvek.",
    "Ak ja, bratia, ešte stále ohlasujem obriezku, prečo ma potom prenasledujú? Veď potom je odstránené pohoršenie kríža.",
    "Nech sa dajú hoci aj kastrovať tí, čo vás mätú!",
    "Lebo vy ste povolaní pre slobodu, bratia, len nedávajte slobodu za príležitosť telu, ale navzájom si slúžte v láske!",
    "Veď celý zákon sa spĺňa v jedinom slove, v tomto: \"Milovať budeš svojho blížneho ako seba samého!\"",
    "Ale ak sa medzi sebou hryziete a žeriete, dajte si pozor, aby ste sa navzájom neponičili.",
    "Hovorím však: Žite duchovne a nebudete spĺňať žiadosti tela.",
    "Lebo telo si žiada, čo je proti duchu, a duch, čo je proti telu. Navzájom si odporujú, aby ste nerobili to, čo chcete.",
    "Ale ak vás vedie Duch, nie ste pod zákonom.",
    "A skutky tela sú zjavné: je to smilstvo, nečistota, chlipnosť,",
    "modloslužba, čary, nepriateľstvá, sváry, žiarlivosť, hnevy, zvady, rozbroje, rozkoly,",
    "závisť, opilstvo, hýrenie a im podobné. O tomto vám vopred hovorím, ako som už povedal, že tí, čo robia takéto veci, nedosiahnu Božie kráľovstvo.",
    "Ale ovocie Ducha je láska, radosť, pokoj, zhovievavosť, láskavosť, dobrota, vernosť,",
    "miernosť, zdržanlivosť. Proti tomuto zákona niet.",
    "Tí, čo patria Kristovi Ježišovi, ukrižovali telo s vášňami a žiadosťami.",
    "Ak žijeme v Duchu, podľa Ducha aj konajme.",
    "Nepachtime po márnej sláve, nedráždime sa navzájom, nezáviďme jeden druhému."
  ],
  "6": [
    "Bratia, keby aj niekoho pristihli pri nejakom poklesku, vy, ktorí ste duchovní, napravte ho v duchu miernosti; a daj si pozor, aby si aj ty neupadol do pokušenia.",
    "Neste si vzájomne bremená, a tak naplníte Kristov zákon.",
    "Lebo ak si niekto myslí, že je niečím, hoci nie je ničím, sám seba klame.",
    "Nech každý skúma svoje skutky, a tak sa bude chváliť len sám v sebe, a nie pred iným.",
    "Veď každý ponesie svoje vlastné bremeno.",
    "Ten, koho vyučujú slovo, nech sa delí o všetky dobrá s tým, kto ho vyučuje.",
    "Nemýľte sa: Boh sa vysmievať nedá. Čo človek zaseje, to bude aj žať.",
    "Lebo kto seje pre svoje telo, z tela bude žať porušenie. Ale kto seje pre ducha, z ducha bude žať večný život.",
    "Neúnavne konajme dobro, lebo ak neochabneme, budeme v pravom čase žať.",
    "Kým teda máme čas, robme dobre všetkým, ale najmä členom rodiny veriacich.",
    "Pozrite, akými veľkými písmenami vám píšem vlastnou rukou.",
    "Všetci, čo sa chcú páčiť podľa tela, nútia vás, aby ste sa dali obrezať, len aby ich neprenasledovali pre Kristov kríž.",
    "Veď ani tí, čo sa dávajú obrezať, nezachovávajú zákon, ale chcú, aby ste sa vy dali obrezať, aby sa mohli chváliť vaším telom.",
    "Ale ja sa nechcem chváliť ničím iným, iba krížom nášho Pána Ježiša Krista, cez ktorý je svet ukrižovaný pre mňa a ja pre svet.",
    "Lebo ani obriezka nie je nič, ani neobriezka, ale nové stvorenie.",
    "A nad všetkými, čo sa budú riadiť týmto pravidlom, pokoj a milosrdenstvo, aj nad Božím Izraelom.",
    "A odteraz nech ma už nik neobťažuje, lebo ja nosím na svojom tele Ježišove znaky.",
    "Milosť nášho Pána Ježiša Krista nech je s vaším duchom, bratia. Amen."
  ]
}