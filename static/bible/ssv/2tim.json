{
  "1": [
    "Pavol, z Božej vôle apoštol Krista Ježiša podľa prisľúbenia života, ktorý je v Kristovi Ježišovi,",
    "milovanému synovi Timotejovi: Milosť, milosrdenstvo a pokoj od Boha Otca i od Krista Ježiša, nášho Pána.",
    "Vzdávam vďaky Bohu, ktorému slúžim s čistým svedomím ako moji predkovia, keď na teba neprestajne myslím vo svojich modlitbách vo dne v noci.",
    "A keď si spomínam na tvoje slzy, túžim ťa vidieť, aby ma naplnila radosť.",
    "Spomínam si na tvoju úprimnú vieru, akú mala už tvoja stará matka Loida a tvoja matka Eunika, a som presvedčený, že aj ty.",
    "Preto ti pripomínam, aby si roznecoval Boží dar, ktorý je v tebe prostredníctvom vkladania mojich rúk.",
    "Veď Boh nám nedal Ducha bojazlivosti, ale Ducha sily, lásky a rozvahy.",
    "Preto sa nehanbi za svedectvo o našom Pánovi ani za mňa, jeho väzňa, ale trp spolu so mnou za evanjelium, posilňovaný mocou Boha.",
    "On nás spasil a povolal svätým povolaním, nie pre naše skutky, ale zo svojho rozhodnutia a milosti, ktorú sme dostali v Kristovi Ježišovi pred večnými vekmi.",
    "No známou sa stala až teraz, keď sa zjavil náš Spasiteľ Ježiš Kristus. On zničil smrť a zjavil život a nesmrteľnosť evanjeliom",
    "a ja som ustanovený za jeho hlásateľa, apoštola a učiteľa.",
    "Preto aj toto trpím, ale sa nehanbím, lebo viem, komu som uveril, a som presvedčený, že má moc zachovať to, čo mi bolo zverené, až do onoho dňa.",
    "Maj za vzor zdravých slov to, čo si počul odo mňa, vo viere a v láske, ktoré sú v Kristovi Ježišovi.",
    "Zverený poklad chráň mocou Ducha Svätého, ktorý v nás prebýva.",
    "Vieš, že sa odo mňa odvrátili všetci, čo sú v Ázii, medzi nimi aj Fygelus a Hermogenes.",
    "Nech Pán preukáže milosrdenstvo Oneziforovmu domu, lebo často ma osviežil a nehanbil sa za moje okovy,",
    "ale keď prišiel do Ríma, usilovne ma hľadal a našiel ma.",
    "- Nech mu Pán dá, aby v onen deň našiel milosrdenstvo u Pána. - A aké služby preukázal v Efeze, ty vieš najlepšie."
  ],
  "2": [
    "Ty sa teda, syn môj, upevňuj v milosti, ktorá je v Kristovi Ježišovi.",
    "A čo si počul odo mňa pred mnohými svedkami, zveruj spoľahlivým ľuďom, ktorí budú schopní učiť aj iných.",
    "Trp spolu so mnou ako dobrý vojak Krista Ježiša.",
    "Nik z vojakov sa nemieša do záležitostí všedného života, ak sa chce páčiť tomu, kto ho najal.",
    "A kto závodí, nedostane veniec, ak nezávodí podľa pravidiel.",
    "Roľník, ktorý sa namáha, má prvý dostať podiel na úrode.",
    "Uvažuj o tom, čo hovorím. Pán ti dá porozumieť všetkému.",
    "Pamätaj na to, že Ježiš Kristus, z Dávidovho rodu, bol vzkriesený z mŕtvych podľa môjho evanjelia,",
    "pre ktoré znášam útrapy až po okovy ako nejaký zločinec. Ale Božie slovo nie je spútané!",
    "Preto všetko znášam pre vyvolených, aby aj oni dosiahli spásu, ktorá je v Kristovi Ježišovi, a večnú slávu.",
    "Spoľahlivé je to slovo: Ak sme s ním zomreli, s ním budeme aj žiť.",
    "Ak vytrváme, s ním budeme aj kraľovať. Ak ho zaprieme, aj on zaprie nás.",
    "Ak sme neverní, on ostáva verný, lebo seba samého zaprieť nemôže.",
    "Toto pripomínaj a zaprisahávaj ich pred Bohom, aby sa nepreli o slová. Nie je to na nič užitočné, len na skazu poslucháčov.",
    "Usiluj sa ukázať Bohu ako osvedčený, ako robotník, ktorý sa nemusí hanbiť a správne podáva slovo pravdy.",
    "Svetáckym prázdnym rečiam sa vyhýbaj; lebo ešte viac budú postupovať v bezbožnosti",
    "a ich reč sa bude šíriť ako rakovina. Takí sú aj Hymeneus a Filetus,",
    "ktorí zblúdili od pravdy a hovoria, že vzkriesenie už bolo, a tak rozvracajú vieru niektorých.",
    "Ale pevný Boží základ stojí a má túto pečať: Pán pozná svojich a: Nech sa odvráti od neprávosti každý, kto vyznáva meno Pánovo.",
    "Vo veľkom dome nie sú len zlaté a strieborné nádoby, ale aj drevené a hlinené; jedny na vznešené ciele, iné na všedné.",
    "Kto sa od tohto očistí, bude nádobou na vznešené ciele, posvätenou, užitočnou Pánovi, pripravenou na každé dobré dielo.",
    "Chráň sa mladíckych žiadostí a usiluj sa o spravodlivosť, vieru, lásku a pokoj s tými, čo z čistého srdca vzývajú Pána.",
    "Hlúpym a neviazaným otázkam sa vyhýbaj, veď vieš, že vyvolávajú len zvady.",
    "A Pánov služobník sa nemá vadiť, ale má byť ku každému prívetivý, schopný učiť a byť trpezlivý.",
    "Tých, čo odporujú, má mierne karhať; možno im raz Boh dá kajúcnosť, aby poznali pravdu",
    "a vymanili sa z osídel diabla, ktorý ich drží v zajatí svojej vôle."
  ],
  "3": [
    "Vedz, že v posledných dňoch nastanú nebezpečné časy.",
    "Ľudia budú totiž sebeckí, chamtiví, chvastaví, pyšní, rúhaví, neposlušní voči rodičom, nevďační, bezbožní,",
    "bezcitní, nezmierliví, ohovárační, nezdržanliví, suroví, bez lásky k dobru,",
    "zradní, bezhlaví, nadutí, milujúci viac rozkoše ako Boha;",
    "budú mať výzor nábožnosti, ale jej silu budú popierať. A týchto sa chráň!",
    "Lebo z nich sú tí, čo sa vkrádajú do domov a podmaňujú si ľahké ženy, obťažené hriechmi a hnané rozličnými žiadostivosťami,",
    "ktoré sa stále učia, a nikdy nie sú schopné spoznať pravdu.",
    "Ako sa Jannes a Jambres postavili proti Mojžišovi, tak aj oni odporujú pravde. Sú to ľudia so zvrátenou mysľou, nespoľahliví vo viere.",
    "Ale ďaleko sa nedostanú, lebo všetkým bude zjavná ich nerozumnosť, ako bola aj tamtých.",
    "Ty si však nasledoval moje učenie, spôsob života, plány, vieru, zhovievavosť, lásku, trpezlivosť,",
    "prenasledovania a utrpenia, ktoré ma stihli v Antiochii, Ikóniu a v Lystre. A aké prenasledovania som podstúpil! Ale Pán ma vyslobodil zo všetkých.",
    "Veď všetci, čo chcú žiť nábožne v Kristovi Ježišovi, budú prenasledovaní.",
    "Ale zlí ľudia a zvodcovia budú spieť k horšiemu, budú strhávať do bludu a sami budú blúdiť.",
    "Ale ty vytrvaj v tom, čo si sa naučil a čo ti je zverené. Veď vieš, od koho si sa to naučil.",
    "Od útleho detstva poznáš Sväté písma, ktoré ti môžu dať poučenie na spásu skrze vieru, ktorá je v Kristovi Ježišovi.",
    "Celé Písmo je Bohom vnuknuté a užitočné na poúčanie, na usvedčovanie, na nápravu a na výchovu v spravodlivosti,",
    "aby bol Boží človek dokonalý a pripravený na každé dobré dielo."
  ],
  "4": [
    "Zaprisahávam ťa pred Bohom a Kristom Ježišom, ktorý bude súdiť živých i mŕtvych, pre jeho príchod a jeho kráľovstvo:",
    "Hlásaj slovo, naliehaj vhod i nevhod, usvedčuj, karhaj a povzbudzuj so všetkou trpezlivosťou a múdrosťou.",
    "Lebo príde čas, keď neznesú zdravé učenie, ale nazháňajú si učiteľov podľa svojich chúťok, aby im šteklili uši.",
    "Odvrátia sluch od pravdy a obrátia sa k bájkam.",
    "Ty však buď vo všetkom triezvy, znášaj útrapy, konaj dielo evanjelistu, plň svoju službu.",
    "Lebo ja mám vyliať svoju krv na obetu, nastáva čas môjho odchodu.",
    "Dobrý boj som bojoval, beh som dokončil, vieru som zachoval.",
    "Už mám pripravený veniec spravodlivosti, ktorý mi v onen deň dá Pán, spravodlivý sudca; a nielen mne, ale aj všetkým, čo milujú jeho príchod.",
    "Poponáhľaj sa a príď ku mne čo najskôr.",
    "Démas ma opustil, lebo miluje tento svet, a odišiel do Solúna, Krescent do Galácie, Títus do Dalmácie.",
    "Jediný Lukáš je so mnou. Vezmi Marka a priveď ho so sebou, lebo je mi užitočný v službe.",
    "Tychika som poslal do Efezu.",
    "Keď prídeš, prines plášť, čo som si nechal v Troade u Karpa, aj knihy a najmä pergameny.",
    "Kováč Alexander mi spôsobil veľa zlého. Pán mu odplatí podľa jeho skutkov.",
    "Aj ty sa ho chráň, lebo veľmi odporoval našim slovám.",
    "Keď som sa prvý raz bránil, nebol pri mne nik; všetci ma opustili. Nech sa im to nepočíta.",
    "Ale Pán stál pri mne a posilňoval ma, aby sa cezo mňa naplnilo ohlasovanie a aby ho počuli všetky národy; a bol som vyslobodený z tlamy leva.",
    "Pán ma vyslobodí zo všetkého zla a zachráni ma pre svoje nebeské kráľovstvo. Jemu sláva na veky vekov. Amen.",
    "Pozdrav Prisku a Akvilu aj Oneziforov dom.",
    "Erastus zostal v Korinte. Trofima som nechal chorého v Miléte.",
    "Ponáhľaj sa a príď ešte pred zimou. Pozdravuje ťa Eubulus, Pudens, Línus, Klaudia a všetci bratia.",
    "Pán nech je s tvojím duchom. Milosť s vami."
  ]
}