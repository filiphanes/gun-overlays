{
  "1": [
    "Pavol, apoštol Krista Ježiša, z príkazu Boha, nášho spasiteľa, a Krista Ježiša, našej nádeje,",
    "Timotejovi, pravému synovi vo viere: Milosť, milosrdenstvo a pokoj od Boha Otca i od Krista Ježiša, nášho Pána.",
    "Keď som šiel do Macedónska, prosil som ťa, aby si zostal v Efeze a prikázal niektorým, aby neučili inak",
    "a nezaoberali sa bájkami a nekonečnými rodokmeňmi, ktoré podporujú viac škriepky ako Boží plán, ktorý je vo viere.",
    "Cieľom prikázania je láska vychádzajúca z čistého srdca, dobrého svedomia a úprimnej viery,",
    "od čoho niektorí odbočili a dali sa na prázdne reči.",
    "Chcú byť učiteľmi zákona, a nerozumejú ani tomu, čo hovoria, ani tomu, čo tvrdia.",
    "Vieme, že zákon je dobrý, ak ho niekto správne používa,",
    "pričom vie, že zákon nie je daný pre spravodlivého, ale pre nespravodlivých a nepoddajných, pre bezbožných a hriešnikov, pre zvrhlých a svetákov, pre otcovrahov a matkovrahov, pre vrahov vôbec,",
    "pre smilníkov, súložníkov mužov, únoscov, luhárov, krivoprísažníkov a pre čokoľvek iné, čo sa prieči zdravému učeniu,",
    "podľa evanjelia o sláve blahoslaveného Boha, ktoré mi bolo zverené.",
    "Ďakujem tomu, ktorý ma posilnil, Kristovi Ježišovi, nášmu Pánovi, že ma uznal za verného a zveril mi službu,",
    "hoci som bol predtým rúhač, prenasledovateľ a násilník. No dosiahol som milosrdenstvo, lebo som to robil z nevedomosti v nevere.",
    "Ale nadmieru sa rozhojnila milosť nášho Pána s vierou a láskou, ktoré sú v Kristovi Ježišovi.",
    "Toto slovo je spoľahlivé a úplne vierohodné: Kristus Ježiš prišiel na svet zachrániť hriešnikov; a ja som prvý z nich.",
    "Ale dosiahol som milosrdenstvo, aby na mne na prvom ukázal Kristus Ježiš všetku zhovievavosť ako príklad pre tých, čo v neho uveria pre večný život.",
    "Kráľovi vekov, nesmrteľnému, neviditeľnému, jedinému Bohu česť a sláva na veky vekov. Amen.",
    "Toto prikázanie ti zverujem, syn môj Timotej, podľa predošlých proroctiev o tebe, aby si nimi posilnený bojoval dobrý boj,",
    "aby si mal vieru a dobré svedomie, ktoré niektorí odvrhli a stroskotali vo viere.",
    "K nim patrí Hymeneus a Alexander, ktorých som vydal satanovi, aby sa odučili rúhať."
  ],
  "2": [
    "Predovšetkým teda žiadam, aby sa konali prosby, modlitby a orodovania a vzdávali sa vďaky za všetkých ľudí,",
    "za kráľov i za všetkých, čo sú na vyšších miestach, aby sme mohli žiť tichým a pokojným životom vo všetkej nábožnosti a mravnej čistote.",
    "Toto je dobré a milé pred Bohom, naším Spasiteľom,",
    "ktorý chce, aby boli všetci ľudia spasení a poznali pravdu.",
    "Lebo jeden je Boh a jeden prostredník medzi Bohom a ľuďmi - človek Kristus Ježiš,",
    "ktorý vydal seba samého ako výkupné za všetkých, ako svedectvo v pravom čase.",
    "A ja som ustanovený za jeho hlásateľa a apoštola - hovorím pravdu, neklamem -, za učiteľa pohanov vo viere a pravde.",
    "Chcem teda, aby sa muži modlili na každom mieste a dvíhali čisté ruky bez hnevu a hádok.",
    "Podobne aj ženy nech sú v odeve ozdobenom cudnosťou a nech sa krášlia skromnosťou; nie pozapletanými vlasmi, zlatom a perlami alebo drahými šatami,",
    "ale, ako pristane ženám, ktoré vyznávajú nábožnosť, dobrými skutkami.",
    "Žena nech sa učí v tichosti a v úplnej podriadenosti.",
    "Učiť žene nedovoľujem, ani vládnuť nad mužom, ale nech je tichá.",
    "Veď prvý bol stvorený Adam, až potom Eva.",
    "A nie Adam bol zvedený, ale žena sa dala zviesť a padla do hriechu.",
    "Ale spasí sa rodením detí, ak vytrvajú vo viere a láske, v posväcovaní a v triezvosti."
  ],
  "3": [
    "Toto slovo je spoľahlivé: Kto sa usiluje byť biskupom, túži po dobrom diele.",
    "Ale biskup musí byť bez úhony, muž jednej ženy, triezvy, rozvážny, slušný, pohostinný, schopný učiť;",
    "nie pijan, ani bitkár, ale skromný, nie neznášanlivý, ani chamtivý;",
    "musí dobre viesť svoj dom a deti držať v poslušnosti a v celkovej mravnej čistote.",
    "Veď kto nevie viesť svoj dom, ako sa bude starať o Božiu cirkev?!",
    "Nemá to byť novoobrátenec, aby nespyšnel a neprepadol diablovmu odsúdeniu.",
    "Musí mať aj dobré svedectvo od tých, čo sú mimo, aby neupadol do opovrhnutia a do diablovho osídla.",
    "Takisto diakoni majú byť cudní, nie dvojakí v reči, ani príliš oddaní vínu, ani žiadostiví mrzkého zisku,",
    "ale v čistom svedomí nech uchovávajú tajomstvo viery.",
    "Aj ich treba najprv vyskúšať; až potom, keď sa ukážu bez úhony, nech konajú službu.",
    "Podobne aj ženy nech sú cudné, nie klebetné, triezve a verné vo všetkom.",
    "Diakoni nech sú muži jednej ženy a nech dobre vedú svoje deti a svoje domy.",
    "Lebo tí, čo budú dobre konať svoju službu, získajú si dôstojné postavenie a veľkú istotu vo viere, ktorá je v Kristovi Ježišovi.",
    "Toto ti píšem v nádeji, že čoskoro prídem k tebe,",
    "ale ak sa omeškám, aby si vedel, ako si máš počínať v Božom dome, ktorým je Cirkev živého Boha, stĺp a opora pravdy.",
    "A všetci vyznávajú, že veľké je tajomstvo nábožnosti: On sa zjavil v tele, bol ospravedlnený v Duchu, ukázal sa anjelom, zvestovali ho národom, na svete v neho uverili, vzatý bol do slávy."
  ],
  "4": [
    "Duch výslovne hovorí, že v posledných časoch niektorí odpadnú od viery a budú sa pridržiavať zvodných duchov a učenia démonov,",
    "zvedení pokrytectvom luhárov, ktorí majú na svedomí vypálené znamenie;",
    "zabraňujú ženiť sa a jesť pokrmy, ktoré Boh stvoril, aby ich so vzdávaním vďaky požívali veriaci a tí, čo spoznali pravdu.",
    "Veď všetko, čo Boh stvoril, je dobré a nemá sa zavrhovať nič, čo sa prijíma so vzdávaním vďaky,",
    "lebo sa to posväcuje Božím slovom a modlitbou.",
    "Ak toto budeš predkladať bratom, budeš dobrým služobníkom Krista Ježiša, živeným slovami viery a dobrého učenia, ktoré si si osvojil.",
    "Svetáckym a babským bájkam sa vyhýbaj.  Cvič sa v nábožnosti!",
    "Lebo telesné cvičenie málo osoží, ale nábožnosť je užitočná na všetko a má prisľúbenie pre terajší aj budúci život.",
    "Toto slovo je spoľahlivé a hodné prijať ho úplne.",
    "Preto sa namáhame a zápasíme, lebo máme nádej v živého Boha, ktorý je spasiteľom všetkých ľudí, najmä veriacich.",
    "Toto prikazuj a uč!",
    "Nech nik tebou nepohŕda preto, že si mladý; ale buď vzorom veriacim v slove, v správaní, v láske, vo viere, v čistote.",
    "Kým neprídem, venuj sa čítaniu, povzbudzovaniu a vyučovaniu.",
    "Nezanedbávaj dar, ktorý je v tebe a ktorý si dostal skrze proroctvo, vkladaním rúk starších.",
    "Toto si vezmi k srdcu a tomuto ži, aby tvoj pokrok bol všetkým zrejmý.",
    "Dávaj pozor na seba a na učenie; buď v tom vytrvalý. Lebo ak si budeš takto počínať, zachrániš seba aj tých, čo ťa počúvajú."
  ],
  "5": [
    "Staršieho nekarhaj, ale ho napomínaj ako otca, mladých ako bratov,",
    "staršie ženy ako matky, mladšie ako sestry vo všetkej čistote.",
    "Maj v úcte vdovy, ktoré sú naozaj vdovami.",
    "Ale ak má niektorá vdova deti alebo vnúčatá, nech sa predovšetkým ony učia mať úctu voči svojej rodine a odplácať rodičom svoj dlh, lebo to je milé pred Bohom.",
    "Tá, ktorá je naozaj vdovou a je osamelá, dúfa v Boha a dňom i nocou vytrvalo prosí a modlí sa.",
    "Ale tá, čo žije v rozkošiach, je za živa mŕtva.",
    "A toto prikazuj: aby boli bezúhonné.",
    "Veď kto sa nestará o svojich, najmä o domácich, zaprel vieru a je horší ako neveriaci.",
    "Za vdovu nech sa zapíše len tá, ktorá má najmenej šesťdesiat rokov, bola manželkou jedného muža",
    "a má svedectvo dobrých skutkov: ak vychovala deti, bola pohostinná, umývala nohy svätým, pomáhala sužovaným a vždy sa usilovala o všetko dobré.",
    "Mladšie vdovy však odmietaj; lebo keď ich zmyselnosť odvráti od Krista, chcú sa vydať;",
    "a sú odsúdené, lebo porušili prvotnú vernosť.",
    "Bývajú aj záhaľčivé a zvykajú si chodiť po domoch. A nie sú len záhaľčivé, ale aj klebetné a všetečné a navravia, čo sa nepatrí.",
    "Preto chcem, aby sa mladšie vydali, rodili deti, viedli domácnosť a nedávali protivníkovi príležitosť na potupovanie.",
    "Veď niektoré sa už obrátili späť za satanom.",
    "Ak niektorá veriaca má vdovy, nech sa o ne stará a nech sa nezaťažuje cirkev, aby stačilo pre tie, čo sú naozaj vdovami.",
    "Starší, ktorí sú dobrými predstavenými, zasluhujú si dvojnásobnú úctu, najmä tí, čo sa namáhajú pri slove a vyučovaní.",
    "Veď Písmo hovorí: \"Mlátiacemu volovi nezaviažeš papuľu\" a \"Robotník si zaslúži svoju mzdu.\"",
    "Proti staršiemu neprijímaj žalobu, iba ak by ju potvrdili dvaja alebo traja svedkovia.",
    "Tých, čo hrešia, karhaj pred všetkými, aby sa báli aj ostatní.",
    "Zaprisahávam ťa pred Bohom a Kristom Ježišom a pred vyvolenými anjelmi, aby si toto zachovával bez predpojatosti a nerobil nič, čím by si sa prikláňal k niektorej strane.",
    "Na nikoho prenáhlene nevkladaj ruky a nemaj účasť na cudzích hriechoch. Zachovaj sa čistý!",
    "Nepi už iba vodu, ale pre svoj žalúdok a časté choroby užívaj trochu vína.",
    "Hriechy niektorých ľudí sú zjavné ešte pred súdom; niektorých iba nasledujú.",
    "Podobne zjavné sú aj dobré skutky; a tie, čo nie sú také, nemôžu zostať skryté."
  ],
  "6": [
    "Všetci, čo sú pod jarmom, otroci, nech pokladajú svojich pánov za hodných všetkej úcty, aby Božie meno a učenie neboli vystavené rúhaniu.",
    "A tí, čo majú pánov veriacich, nech ich neznevažujú preto, že sú bratmi, ale nech im slúžia tým ochotnejšie, že sú veriaci a milovaní a majú účasť na dobrodeniach. Takto uč a povzbudzuj!",
    "Kto učí ináč a nepridŕža sa zdravých slov nášho Pána Ježiša Krista a učenia, ktoré zodpovedá nábožnosti,",
    "je nadutý, nič nevie, ale chorobne sa škriepi a háda o slová. Z toho vzniká závisť, zvady, rúhania, zlé upodozrievania,",
    "trenice ľudí, ktorí majú skazenú myseľ a sú pozbavení pravdy a nábožnosť pokladajú za zdroj zisku.",
    "A nábožnosť so spokojnosťou je naozaj veľkým ziskom.",
    "Veď nič sme si na svet nepriniesli a nič si ani nemôžeme odniesť.",
    "Uspokojíme sa s tým, že máme čo jesť a čo si obliecť.",
    "Lebo tí, čo chcú zbohatnúť, upadajú do pokušenia a osídla a do mnohých nezmyselných a škodlivých žiadostí, ktoré ľudí ponárajú do záhuby a zatratenia.",
    "Lebo koreňom všetkého zla je láska k peniazom; niektorí po nich pachtili, a tak zablúdili od viery a spôsobili si mnoho bolestí.",
    "Ale ty, Boží človek, utekaj pred tým a usiluj sa o spravodlivosť, nábožnosť, vieru, lásku, trpezlivosť, miernosť.",
    "Bojuj dobrý boj viery a zmocni sa večného života; veď doň si povolaný a zložil si pred mnohými svedkami dobré vyznanie.",
    "Prikazujem ti pred Bohom, ktorý všetkému dáva život, a pred Kristom Ježišom, ktorý dobrým vyznaním vydal pred Ponciom Pilátom svedectvo:",
    "Zachovaj prikázanie bez poškvrny a bez úhony až do príchodu nášho Pána Ježiša Krista,",
    "ktorého v pravom čase ukáže blahoslavený a jediný vládca, Kráľ kráľov a Pán pánov.",
    "On jediný má nesmrteľnosť a prebýva v neprístupnom svetle; jeho nik z ľudí nevidel, ani vidieť nemôže. Jemu česť a večná vláda. Amen.",
    "Tým, čo sú bohatí v tomto veku, prikazuj, nech nie sú namyslení a nevkladajú nádej do neistého bohatstva, ale v Boha, ktorý nám hojne dáva všetko na užívanie,",
    "nech robia dobre a stanú sa bohatými na dobré skutky, nech sú štedrí a vedia sa podeliť,",
    "nech si uložia dobrý základ pre budúcnosť, aby dosiahli pravý život.",
    "Timotej, opatruj, čo ti bolo zverené, a vyhýbaj sa svetským prázdnym rečiam a protikladným tvrdeniam falošnej vedy;",
    "veď niektorí, čo sa k nej hlásili, zblúdili od viery. Milosť s vami!"
  ]
}