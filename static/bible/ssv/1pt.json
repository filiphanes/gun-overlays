{
  "1": [
    "Peter, apoštol Ježiša Krista, vyvoleným, čo sú ako cudzinci v diaspore v Ponte, Galácii, Kappadócii, Ázii a Bitýnii,",
    "ktorých Boh Otec vopred poznal a Duchom posvätil, aby boli poslušní a pokropení krvou Ježiša Krista: Milosť vám a pokoj v hojnosti.",
    "Nech je zvelebený Boh a Otec nášho Pána Ježiša Krista, ktorý nás vo svojom veľkom milosrdenstve vzkriesením Ježiša Krista z mŕtvych znovuzrodil pre živú nádej,",
    "pre neporušiteľné, nepoškvrnené a nevädnúce dedičstvo. Ono sa uchováva pre vás v nebi.",
    "Vás Božia moc vierou chráni pre spásu, ktorá je pripravená zjaviť sa v poslednom čase.",
    "Preto sa radujete, hoci sa teraz, ak treba, trochu aj rmútite pre rozličné skúšky,",
    "aby vám vaša vyskúšaná viera, omnoho vzácnejšia ako pominuteľné zlato, ktoré sa tiež skúša ohňom, bola na chválu, slávu a česť vtedy, keď sa zjaví Ježiš Kristus.",
    "Vy ho milujete, hoci ste ho nevideli. Ani teraz ho nevidíte, ale veríte a jasáte nevýslovnou radosťou, plnou slávy,",
    "že dosahujete cieľ svojej viery - spásu duší.",
    "Túto spásu hľadali a skúmali proroci, ktorí prorokovali o milosti, pripravenej pre vás.",
    "Skúmali, na ktorý čas a na aké okolnosti ukazuje Kristov Duch, ktorý bol v nich, keď vopred svedčil o Kristových utrpeniach a o sláve, ktorá po nich nasledovala.",
    "A bolo im zjavené, že nie sebe, ale vám poslúžili tým, čo vám teraz zvestujú hlásatelia evanjelia v Duchu Svätom, zoslanom z neba, na čo túžia hľadieť aj anjeli.",
    "Preto si prepášte bedrá mysle, buďte triezvi a celú svoju nádej uprite na milosť, ktorú dostanete, keď sa zjaví Ježiš Kristus.",
    "Ako poslušné deti neprispôsobujte sa takým žiadostiam, ako keď ste boli v nevedomosti,",
    "ale ako svätý je ten, ktorý vás povolal, buďte aj vy svätí vo všetkom svojom počínaní;",
    "veď je napísané: \"Buďte svätí, lebo ja som svätý.\"",
    "A keď ako Otca vzývate toho, ktorý súdi bez nadŕžania osobám, každého podľa jeho skutkov, žite v bázni v čase svojho pobytu na zemi.",
    "Veď viete, že zo svojho márneho spôsobu života, zdedeného po otcoch, boli ste vykúpení nie porušiteľným striebrom alebo zlatom,",
    "ale drahou krvou Krista, bezúhonného a nepoškvrneného Baránka.",
    "On bol vopred vyhliadnutý, ešte pred stvorením sveta, zjavil sa však až v posledných časoch kvôli vám,",
    "čo skrze neho veríte v Boha, ktorý ho vzkriesil z mŕtvych a dal mu slávu, aby sa vaša viera a nádej upínali na Boha.",
    "Poslušnosťou pravde ste si očistili duše, aby ste mali bratskú lásku bez pokrytectva. Preto sa zo srdca navzájom vrúcne milujte!",
    "Veď ste sa znovurodili nie z porušiteľného semena, ale z neporušiteľného: Božím slovom, živým a večným.",
    "Lebo každé telo je ako tráva a všetka jeho sláva ako kvet trávy. Tráva uschne, kvet odpadne,",
    "ale Pánovo slovo trvá naveky.  A to je to slovo, ktoré sa vám zvestovalo."
  ],
  "2": [
    "Odložte teda všetku zlobu a každú lesť, pokrytectvo, závisť a každé ohováranie",
    "a ako novonarodené deti túžte po nefalšovanom duchovnom mlieku, aby ste od neho rástli na spásu,",
    "keď ste okúsili, aký dobrý je Pán.",
    "Prichádzajte k nemu, k živému kameňu, ktorý ľudia síce zavrhli, ale pred Bohom je vyvolený a vzácny,",
    "a dajte sa vbudovať aj vy ako živé kamene do duchovného domu, do svätého kňazstva, aby ste prinášali duchovné obety, príjemné Bohu skrze Ježiša Krista.",
    "Preto je v Písme:  \"Hľa, kladiem na Sione kameň uholný, vyvolený a vzácny; kto v neho verí, nebude zahanbený.\"",
    "Vám, teda, ktorí veríte, je na česť; pre tých však, čo neveria:  \"Kameň, čo stavitelia zavrhli, sa stal kameňom uholným,\"",
    "\"kameňom úrazu a skalou pohoršenia.\" Oni naň narážajú, lebo neveria slovu. A na to sú aj určení.",
    "Ale vy ste vyvolený rod, kráľovské kňazstvo, svätý národ, ľud určený na vlastníctvo, aby ste zvestovali slávne skutky toho, ktorý vás z tmy povolal do svojho obdivuhodného svetla.",
    "Kedysi ste ani ľudom neboli, a teraz ste Boží ľud; vy, čo ste nedosiahli milosrdenstvo, teraz ste milosrdenstvo dosiahli.",
    "Milovaní, prosím vás ako cudzincov a pútnikov: zdŕžajte sa telesných žiadostí, ktoré bojujú proti duši.",
    "Vaše správanie medzi pohanmi nech je vzorné, aby videli vaše dobré skutky a v deň navštívenia oslavovali Boha práve za to, z čoho vás osočujú ako zločincov.",
    "Kvôli Pánovi sa podriaďujte každej ľudskej ustanovizni: či už kráľovi ako najvyššiemu,",
    "alebo miestodržiteľom ako tým, ktorých on posiela trestať zločincov a chváliť dobrých.",
    "Lebo to je Božia vôľa, aby ste robili dobre, a tak umlčali nevedomosť nerozumných ľudí,",
    "ako slobodní, ale nie takí, čo slobodu majú za prikrývku zloby, ale ako Boží služobníci.",
    "Všetkých si ctite, bratov milujte, Boha sa bojte, kráľa si vážte.",
    "Sluhovia, podriaďujte sa so všetkou bázňou pánom a nielen dobrým a miernym, ale aj zlým.",
    "Veď je to milosť, keď niekto pre svoje svedomie pred Bohom znáša bolesti a nespravodlivo trpí.",
    "Lebo aká je to sláva, keď znášate údery po tvári za to, že hrešíte? Ale ak dobre robíte, a predsa znášate utrpenia, je to milosť pred Bohom.",
    "Veď na to ste povolaní; lebo  aj Kristus trpel za vás a zanechal vám príklad, aby ste kráčali v jeho šľapajach.",
    "On sa nedopustil hriechu, ani lesť nebola v jeho ústach.",
    "Keď mu zlorečili, on nezlorečil, keď trpel, nevyhrážal sa, to postúpil tomu, ktorý súdi spravodlivo.",
    "Sám vyniesol naše hriechy na svojom tele na drevo, aby sme zomreli hriechu a žili pre spravodlivosť. Jeho rany vás uzdravili.",
    "Veď ste boli ako blúdiace ovce, ale teraz ste sa vrátili k pastierovi a biskupovi svojich duší."
  ],
  "3": [
    "Podobne ženy nech sa podriaďujú svojim mužom, aby aj tých, čo neveria slovu, bez slova získal život ich žien,",
    "keď uvidia váš čistý život v bázni.",
    "Vaša ozdoba nech nie je vonkajšia: zapletené vlasy, navešané zlato, preobliekanie šiat,",
    "ale človek skrytý v srdci a čo je neporušiteľné: tichý a pokojný duch; to je vzácne pred Bohom.",
    "Tak sa kedysi ozdobovali aj sväté ženy, ktoré dúfali v Boha a podriaďovali sa svojim mužom;",
    "ako Sára poslúchala Abraháma a volala ho pánom. Vy ste jej dcérami, ak robíte dobré a nebojíte sa nijakého zastrašovania.",
    "Rovnako aj vy, muži, žite s nimi vo vedomí, že sú slabšou ženskou nádobou a preukazujte im úctu ako spoludedičkám milosti života, aby vám nič neprekážalo v modlitbách.",
    "Napokon buďte všetci jednomyseľní, súcitní, bratsky sa milujte! Buďte milosrdní a pokorní!",
    "Neodplácajte sa zlým za zlé alebo zlorečením za zlorečenie, ale naopak, žehnajte, lebo ste povolaní, aby ste dostali dedičstvo požehnania.",
    "\"Veď kto chce milovať život a vidieť dobré dni, nech zdržiava svoj jazyk od zlého a svoje pery od reči úlisnej.",
    "Nech sa vyhýba zlu a robí dobre, nech hľadá pokoj a usiluje sa oň.",
    "Lebo Pánove oči hľadia na spravodlivých a k ich prosbám sa nakláňa jeho sluch; ale Pánova tvár je proti tým, čo robia zlo.\"",
    "Ktože vám uškodí, ak budete horliví v dobrom?!",
    "Ale ak aj trpíte pre spravodlivosť, ste blahoslavení. Neľakajte sa ich hrozieb a neplašte sa,",
    "ale uctievajte sväto Krista, Pána, vo svojich srdciach, stále pripravení obhájiť sa pred každým, kto vás vyzýva zdôvodniť nádej, ktorá je vo vás.",
    "Robte to však skromne, s bázňou a s dobrým svedomím, aby sa tí, čo tupia váš dobrý život v Kristovi, zahanbili práve v tom, z čoho vás osočujú.",
    "Lebo je lepšie trpieť za dobré skutky, ak je to Božia vôľa, ako za zlé.",
    "Veď aj Kristus raz navždy trpel za hriechy, spravodlivý za nespravodlivých, aby vás priviedol k Bohu. Bol usmrtený v tele, ale Duchom oživený.",
    "V ňom prišiel a kázal aj duchom, čo boli vo väzení.",
    "Oni kedysi veriť nechceli, keď Božia trpezlivosť za Noemových dní vyčkávala, kým sa staval koráb, v ktorom sa zachránili z vody len niekoľkí, celkom osem ľudí.",
    "To je predobraz krstu, ktorý teraz vás zachraňuje. Nie tým, že odstraňuje telesnú špinu, ale vyprosuje u Boha čisté svedomie pre zmŕtvychvstanie Ježiša Krista,",
    "ktorý vystúpil do neba, je po Božej pravici a podriadení sú mu anjeli, mocnosti a sily."
  ],
  "4": [
    "Keď teda Kristus trpel v tele, aj vy sa vyzbrojte tým istým zmýšľaním. Lebo ten, kto trpel v tele, skoncoval s hriechom,",
    "aby zostávajúci čas v tele nežil ľudským žiadostivostiam, ale Božej vôli.",
    "Dosť bolo času, čo ste predtým strávili podľa žiadostí pohanov: žili ste vo výstrednostiach, v náruživostiach, v opilstve, v obžerstve, v pijatikách a v hanebnom modlárstve.",
    "Čudujú sa, že sa už s nimi nevrháte do toho istého prúdu výstredností, a rúhajú sa.",
    "Avšak vydajú počet tomu, ktorý je pripravený súdiť živých i mŕtvych.",
    "Veď preto sa evanjelium zvestovalo aj mŕtvym, aby boli odsúdení podľa ľudí v tele, a žili podľa Boha v Duchu.",
    "Priblížil sa koniec všetkého. Preto buďte rozumní a bdejte na modlitbách.",
    "A predovšetkým majte vytrvalú lásku jedni k druhým, lebo láska zakrýva množstvo hriechov.",
    "Buďte vospolne pohostinní bez šomrania.",
    "Podľa toho, kto aký dar dostal, slúžte si navzájom ako dobrí správcovia mnohotvárnej Božej milosti.",
    "Keď niekto hovorí, tak len ako Božie slovo; keď niekto slúži, tak len z moci, ktorú uštedruje Boh, aby bol vo všetkom oslávený Boh skrze Ježiša Krista. Jemu sláva a vláda na veky vekov. Amen.",
    "Milovaní, nečudujte sa, keď ste v ohni skúšok, ktoré na vás prišli, akoby sa vám prihodilo niečo nezvyčajné!",
    "Radujte sa, keď máte účasť na Kristových utrpeniach, aby ste sa radovali a plesali aj vtedy, keď sa zjaví jeho sláva.",
    "Keď vás hanobia pre Kristovo meno, ste blahoslavení, lebo Duch slávy a Boží na vás spočíva.",
    "Len nech nik z vás netrpí ako vrah alebo zlodej, alebo zločinec, alebo sliedič.",
    "Kto však trpí ako kresťan, nech sa nehanbí, ale nech oslavuje Boha týmto menom.",
    "Lebo je čas, aby sa začal súd od Božieho domu. Ale ak sa začne od nás, aký bude koniec tých, čo neveria Božiemu evanjeliu?!",
    "\"A ak sa spravodlivý ťažko zachráni, kde sa podeje bezbožný a hriešnik?\"",
    "Preto aj tí, čo trpia podľa Božej vôle, nech dobrými skutkami odporúčajú svoje duše vernému Stvoriteľovi."
  ],
  "5": [
    "Starších, čo sú medzi vami, prosím ako spolustarší a svedok Kristových utrpení, ale aj účastník jeho slávy, ktorá sa má v budúcnosti zjaviť:",
    "Paste Božie stádo, ktoré je u vás; starajte sa oň nie z prinútenia, ale dobrovoľne, podľa Božej vôle, nie pre mrzký zisk, ale ochotne;",
    "nie ako páni nad dedičným podielom, ale ako vzor stáda.",
    "A keď sa zjaví Najvyšší pastier, dostanete nevädnúci veniec slávy.",
    "Podobne vy, mladší, podriaďujte sa starším. Všetci sa navzájom zaodejte pokorou, lebo  Boh pyšným odporuje, ale pokorným dáva milosť.",
    "Pokorte sa teda pod mocnou Božou rukou, aby vás povýšil v určenom čase.",
    "Na neho zložte všetky svoje starosti, lebo on sa o vás stará.",
    "Buďte triezvi a bdejte! Váš protivník, diabol, obchádza ako revúci lev a hľadá, koho by zožral.",
    "Vzoprite sa mu, pevní vo viere, a vedzte, že také isté utrpenie dolieha na vašich bratov po celom svete.",
    "A Boh všetkej milosti, ktorý vás v Kristovi Ježišovi povolal do svojej večnej slávy, on sám vás po krátkom utrpení zdokonalí, posilní, utvrdí a upevní.",
    "Jemu vláda na veky vekov. Amen.",
    "Prostredníctvom Silvána, ktorého pokladám za vám verného brata, som vám krátko napísal, aby som vás povzbudil a dosvedčil, že toto je tá pravá Božia milosť; v nej vytrvajte!",
    "Pozdravuje vás cirkev, vyvolená ako vy, ktorá je v Babylone, aj môj syn Marek.",
    "Pozdravte sa navzájom bozkom lásky. Pokoj vám všetkým, čo ste v Kristovi."
  ]
}