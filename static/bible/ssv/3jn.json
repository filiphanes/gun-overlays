{
  "1": [
    "Ja, starší, milovanému Gájovi, ktorého milujem v pravde.",
    "Milovaný, prajem ti, aby sa ti vo všetkom darilo a aby si bol zdravý - tak ako sa darí tvojej duši.",
    "Lebo veľmi som sa zaradoval, keď prišli bratia a vydávali svedectvo o tvojej pravde, ako ty žiješ v pravde.",
    "Nemám väčšej radosti, ako keď počujem, že moje deti žijú v pravde.",
    "Milovaný, verne konáš všetko, čo robíš pre bratov, a to pre cudzích.",
    "Oni vydali pred cirkvou svedectvo o tvojej láske. A dobre urobíš, keď ich vystrojíš na cestu, ako sa patrí vzhľadom na Boha.",
    "Veď oni sa pre jeho meno vydali na cestu a od pohanov nič neprijímajú.",
    "Preto sme my povinní podporovať takýchto, aby sme boli spolupracovníkmi pravdy.",
    "Niečo som už cirkvi písal; ale Diotrefes, ktorý si rád ako prvý medzi nimi počína, nás neprijíma.",
    "Preto až prídem, upozorním na jeho skutky, ktoré robí, keď o nás tára zlomyseľné reči; a akoby mu to nestačilo, ani sám neprijíma bratov a tým, ktorí by ich chceli prijať, bráni a vylučuje ich z cirkvi.",
    "Milovaný, nenasleduj zlé, ale dobré. Kto robí dobre, je z Boha; kto robí zle, Boha nevidel.",
    "O Demetriovi vydávajú všetci dobré svedectvo, aj sama pravda. Aj my o ňom vydávame svedectvo a ty vieš, že naše svedectvo je pravdivé.",
    "Mnoho by som ti mal písať, no nechcem ti písať atramentom a perom.",
    "Dúfam totiž, že ťa čoskoro uvidím a povieme si to ústne.",
    "Pokoj tebe. Pozdravujú ťa priatelia. Pozdrav priateľov, každého osve."
  ]
}