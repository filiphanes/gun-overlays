{
  "1": [
    "Ja, starší, milovanému Gájovi, ktorého úprimne milujem.",
    "Milovaný, želám ti, aby sa ti vo všetkom darilo a aby si bol zdravý, tak ako sa darí tvojej duši.",
    "Lebo veľmi som sa zaradoval, keď prišli bratia a vydali svedectvo o tvojej pravde, ako ty žiješ v pravde.",
    "Nemám väčšiu radosť, ako keď počujem, že moje deti žijú v pravde.",
    "Milovaný, verne konáš všetko, čo robíš pre bratov, hoci sú to aj cudzí.",
    "Oni vydali pred cirkvou svedectvo o tvojej láske. Dobre urobíš, keď ich vystrojíš na cestu spôsobom hodným Boha.",
    "Veď oni sa pre jeho Meno vydali na cestu a od pohanov nič neprijímajú.",
    "My musíme pomáhať týmto ľuďom, a tak spolupracovať s nimi na šírení pravdy.",
    "Niečo som už napísal cirkvi. Ale Diotrefes, ktorý tam chce byť prvý, nás neprijíma.",
    "Preto keď prídem, upozorním na jeho skutky, ktoré robí, keď o nás šíri zlomyseľné reči. A to mu nie je dosť, ani sám neprijíma bratov a tým, ktorí by ich chceli prijať, bráni a vylučuje ich z cirkvi.",
    "Milovaný, nenasleduj zlo, ale dobro. Kto robí dobre, je z Boha; kto robí zle, Boha nevidel.",
    "O Demetriovi vydávajú všetci dobré svedectvo, aj sama pravda. Aj my o ňom vydávame svedectvo a ty vieš, že naše svedectvo je pravdivé.",
    "Mnohé veci by som ti mal napísať, no nechcem ti písať atramentom a perom.",
    "Dúfam totiž, že ťa čoskoro uvidím a povieme si to ústne.",
    "Pokoj tebe! Pozdravujú ťa priatelia. Pozdrav priateľovi, každého menovite."
  ]
}