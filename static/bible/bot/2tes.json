{
  "1": [
    "Pavol, Silván a Timotej solúnskej cirkvi v Bohu, našom Otcovi, a v Pánu Ježišovi Kristovi.",
    "Milosť vám a pokoj od Boha, nášho Otca, i od Pána Ježiša Krista.",
    "Musíme ustavične vzdávať vďaky Bohu za vás, bratia, ako sa sluší, veď vaša viera veľmi vzrastá a vzájomná láska všetkých vás je čoraz väčšia.",
    "A tak aj my sme hrdí na vás medzi Božími cirkvami: pre vašu vytrvalosť a vieru vo všetkých prenasledovaniach a súženiach, ktoré znášate.",
    "To je znak spravodlivého Božieho súdu, že budete uznaní za hodných Božieho kráľovstva, pre ktoré trpíte.",
    "Bude to prejav Božej spravodlivosti, keď odplatí súžením tým, čo vás sužujú,",
    "a vám, sužovaným, odpočinkom s nami, keď sa z neba zjaví Pán Ježiš s anjelmi svojej moci,",
    "v ohnivom plameni, aby potrestal tých, čo nepoznajú Boha, aj tých, ktorí neposlúchajú evanjelium nášho Pána Ježiša.",
    "Za trest sa dostanú do večnej záhuby, ďaleko od Pánovej tváre a slávy jeho moci,",
    "keď príde, aby bol oslávený vo svojich svätých a obdivovaný vo všetkých, čo uverili – a vy ste uverili v naše svedectvo. Tak to bude v ten deň.",
    "Preto sa aj ustavične modlíme za vás, aby vás náš Boh urobil hodnými svojho povolania a svojou mocou uskutočnil každý váš úmysel konať dobro a každé dielo vašej viery,",
    "aby bolo oslávené meno nášho Pána Ježiša vo vás a vy v ňom, podľa milosti nášho Boha a Pána Ježiša Krista."
  ],
  "2": [
    "Čo sa týka príchodu nášho Pána Ježiša Krista a nášho zhromaždenia okolo neho, prosíme vás, bratia,",
    "nedajte sa hneď vyviesť z rovnováhy, ani sa naplašiť prejavmi Ducha ani slovom, ani listom, ktoré údajne pochádzajú od nás, akoby už Pánov Deň nastával.",
    "Nech vás nik nijakým spôsobom nezvedie. Najprv musí prísť odpadnutie a zjaviť sa Bezbožný človek, Syn zatratenia,",
    "Protivník, ktorý sa povyšuje nad všetko, čo sa nazýva Bohom alebo sa uctieva, takže si zasadne v Božom chráme a bude sa vyhlasovať za Boha.",
    "Nepamätáte sa, že som vám to hovoril, ešte keď som bol u vás?",
    "A vy viete, čo ho teraz zdržuje, aby sa objavil až v pravom čase.",
    "Tajomstvo bezbožnosti už teraz pôsobí. Ale ten, čo ho zdržuje, má byť najprv odstránený.",
    "Potom sa zjaví bezbožník a Pán ho odstráni dychom svojich úst, zničí ho jasom svojho príchodu.",
    "Ten bezbožník, podporovaný Satanom, príde so všetkou mocou, znameniami a klamnými zázrakmi",
    "a so všetkým zvádzaním neprávosti pre tých, čo idú do záhuby, lebo neprijali lásku k pravde, ktorá by im bola priniesla spásu.",
    "Preto na nich Boh posiela vplyv, ktorý ich zavedie, aby uverili lži",
    "a boli odsúdení všetci, čo neuverili pravde, ale dali prednosť zlu.",
    "My však musíme ustavične vzdávať vďaky Bohu za vás, bratia, Pánom milovaní, že si vás Boh vyvolil od počiatku, aby ste boli spasení Duchom, ktorý posväcuje, a vierou v pravdu.",
    "K tomu vás povolal naším evanjeliom, aby ste získali slávu nášho Pána Ježiša Krista.",
    "A tak teda, bratia, stojte pevne a držte sa učenia, ktoré ste prijali, či už slovom, a či naším listom.",
    "Nech sám náš Pán Ježiš Kristus a Boh, náš Otec, ktorý nás miluje a vo svojej milosti nám dal večnú útechu a dobrú nádej,",
    "poteší vaše srdcia a upevní vás v každom dobrom diele a slove."
  ],
  "3": [
    "Napokon, bratia, modlite sa za nás, aby sa Pánovo slovo šírilo a oslávilo tak ako u vás",
    "a aby sme boli oslobodení od nečestných a zlých ľudí; lebo nie všetci majú vieru.",
    "Ale Pán je verný; on vás bude posilňovať a chrániť pred zlým.",
    "Dôverujeme vám v Pánovi, že robíte a budete robiť, čo prikazujeme.",
    "Nech Pán vedie vaše srdcia k Božej láske a ku Kristovej trpezlivosti.",
    "Bratia, prikazujeme vám v mene nášho Pána Ježiša Krista, aby ste sa stránili každého brata, ktorý žije neporiadne, nie podľa učenia, ktoré ste prijali od nás.",
    "Veď sami viete, ako nás treba napodobňovať. Lebo sme nežili medzi vami neporiadne,",
    "ani sme nejedli niečí chlieb zadarmo, ale vo dne, v noci sme ťažko a namáhavo pracovali, aby sme nikomu z vás neboli na ťarchu.",
    "Nie že by sme na to nemali právo, ale chceli sme vám seba dať za vzor, aby ste nás napodobňovali.",
    "Veď aj keď sme boli u vás, prikazovali sme vám toto pravidlo: Kto nechce pracovať, nech ani neje.",
    "Lebo počúvame, že medzi vami niektorí žijú neporiadne, nič nerobia, iba sa zháňajú za zbytočnosťami.",
    "Takýmto prikazujeme a vyzývame ich v Pánu Ježišovi Kristovi, aby pokojne pracovali a tak jedli chlieb, na ktorý si sami zarobia.",
    "Ale vy, bratia, neochabujte v konaní dobra.",
    "Ak niekto neposlúchne naše slovo v liste, toho si poznačte a nestýkajte sa s ním, nech sa zahanbí.",
    "No za nepriateľa ho nepovažujte, ale napomínajte ho ako brata.",
    "Sám Pán pokoja nech vám daruje trvalý pokoj v každom ohľade. Pán nech je s vami všetkými.",
    "Môj, Pavlov, vlastnoručný pozdrav, ktorý je znakom v každom liste. Takto píšem.",
    "Milosť nášho Pána Ježiša Krista nech je s vami všetkými."
  ]
}