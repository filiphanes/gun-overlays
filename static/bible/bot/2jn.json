{
  "1": [
    "Ja, starší, vyvolenej Panej a jej deťom, ktoré v pravde milujem, a nielen ja sám, ale aj všetci, čo poznajú pravdu –",
    "kvôli pravde, ktorá prebýva v nás a zostane s nami naveky:",
    "milosť, milosrdenstvo a pokoj od Boha Otca i od Ježiša Krista, Otcovho Syna, v pravde a v láske nech je s nami.",
    "Veľmi som sa potešil, keď som našiel medzi tvojimi deťmi také, ktoré žijú v pravde, ako sme dostali prikázanie od Otca.",
    "A teraz ťa prosím, Pani, nie akoby som ti písal nové prikázanie, len to, ktoré máme od začiatku: Milujme sa navzájom.",
    "A toto je láska: žiť podľa jeho prikázaní. A prvé prikázanie, ktoré ste prijali od počiatku, je, aby ste žili v láske.",
    "Lebo vyšlo do sveta mnoho zvodcov, ktorí nevyznávajú, že Ježiš Kristus prišiel v tele. To je ten zvodca a antikrist.",
    "Dávajte si pozor, aby ste neprišli o to, na čom sme pracovali, ale naopak, aby ste dostali plnú odmenu.",
    "Ktokoľvek zachádza ďalej a neostáva v Kristovom učení, nemá Boha. Kto ostáva v jeho učení, ten má aj Otca, aj Syna.",
    "Ak niekto prichádza k vám a neprináša toto učenie, neprijímajte ho do domu, ani ho nepozdravujte.",
    "Lebo kto ho pozdraví, má účasť na jeho zlých skutkoch.",
    "Mnoho by som vám mal písať; nechcel by som to urobiť na papieri a atramentom, lebo dúfam, že sa dostanem k vám a poviem vám to ústne, aby naša radosť bola úplná.",
    "Pozdravujú ťa deti tvojej Vyvolenej sestry."
  ]
}