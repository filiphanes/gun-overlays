{
  "1": [
    "Pavel, Silvanos a Timoteos cirkevnému zboru Tesalonických v našom Bohu Otcovi a Pánovi Ježišovi Kristovi.",
    "Milosť vám a pokoj od Boha, nášho Otca, a Pána Ježiša Krista!",
    "Povinní sme, bratia, vždy ďakovať Bohu za vás, ako sa patrí, pretože vaša viera pekne narastá a vzájomná láska vás všetkých sa rozmáha,",
    "takže sa my sami vami chválime po Božích cirkevných zboroch pre vašu vytrvalosť a vernosť aj pri všetkých prenasledovaniach a súženiach, ktoré znášate.",
    "Ony sú dôkazom spravodlivého Božieho súdu, aby ste boli uznaní za hodných Božieho kráľovstva, za ktoré trpíte.",
    "Spravodlivé je totiž u Boha, aby tým, čo vás sužujú, odplatil súžením,",
    "a vám, sužovaným, spolu s nami odpočinutím, keď sa s anjelmi svojej moci",
    "v plameni ohňa zjaví Pán Ježiš z neba strestať tých, čo nepoznajú Boha a neposlúchajú evanjelium nášho Pána Ježiša.",
    "Dostanú trest: večné zahynutie od Pánovej tváre a od slávy Jeho moci,",
    "keď príde v ten deň, aby bol oslávený vo svojich svätých a obdivovaný vo všetkých veriacich, pretože ste uverili, o čom sme vám svedčili.",
    "Preto sa i modlievame vždy za vás, aby vás náš Boh urobil hodnými povolania a mocne splnil každý dobrý úmysel a dielo viery,",
    "aby meno nášho Pána Ježiša bolo oslávené vo vás a vy v Ňom podľa milosti nášho Boha a Pána Ježiša Krista."
  ],
  "2": [
    "A keď je reč o príchode nášho Pána Ježiša Krista a o tom, že sa spoločne zhromaždíme k Nemu, prosíme vás, bratia,",
    "nedajte sa tak ľahko sklátiť v presvedčení, alebo zastrašiť ani duchom ani slovom ani údajne naším listom, akoby deň Pánov už nastával.",
    "Nech vás nikto nijako neoklame. Lebo prv musí prísť odpadnutie a zjaviť sa človek neprávosti, syn zatratenia,",
    "ktorý sa bude protiviť a povyšovať nado všetko, čo sa volá Boh, alebo je predmetom zbožného uctievania, takže sa posadí do Božieho chrámu a bude sa vydávať za Boha.",
    "Či sa nepamätáte, že som vám hovoril o tom, keď som bol u vás?",
    "A teraz viete, čo ho zdržiava, aby sa zjavil až v čase preňho určenom.",
    "Veď tajomstvo neprávosti potajomky už pôsobí, ale prv musí byť odstránený ten, čo ho doteraz zdržiava.",
    "Potom sa zjaví ten rušiteľ zákona, ktorého Pán Ježiš zahubí dychom svojich úst a zničí, keď sa zjaví pri svojom príchode.",
    "Tamten príde satanovým pôsobením so všetkými prejavmi moci, znameniami a lživými zázrakmi,",
    "so všetkým zvodom neprávosti k tým, čo hynú, pretože neprijali lásku k pravde, aby boli spasení.",
    "A preto dopúšťa Boh na nich silu zvodu, aby verili lži",
    "a boli odsúdení všetci, čo neverili pravde, ale obľúbili si neprávosť.",
    "My sme však povinní vždy ďakovať Bohu za vás, bratia Pánom milovaní, že si vás Boh vyvolil ako prvotinu na spasenie, keď vás posvätil Duchom a obdaril vierou v pravdu.",
    "Na to vás aj povolal naším zvestovaním evanjelia, aby ste dosiahli spásu nášho Pána Ježiša Krista.",
    "Tak teda, bratia, stojte pevne a držte sa podania, ktorému ste sa učili od nás ústne alebo listovne.",
    "Ale náš Pán Ježiš Kristus a Boh, náš Otec, ktorý si nás zamiloval a dal nám večné potešenie a dobrú nádej milosti,",
    "nech vám On sám potešuje srdcia a utvrdzuje ich v každom dobrom skutku a slove!"
  ],
  "3": [
    "Nakoniec, bratia, modlite sa za nás, aby sa Pánovo slovo rýchlo šírilo a oslávilo tak ako aj u vás,",
    "a aby sme sa zachránili od nečestných a zlých ľudí. Lebo viera nie je daná všetkým.",
    "Ale verný je Pán, ktorý vás utvrdí a zachová od zlého.",
    "Dôverujeme vám v Pánovi, že robíte a budete robiť, čo vám prikazujeme.",
    "Nech vám Pán vedie srdce k Božej láske a ku Kristovej trpezlivosti.",
    "Prikazujeme vám, bratia, v mene Pána Ježiša Krista: Stráňte sa každého brata, ktorý žije neporiadne, a nie podľa podania, ktoré ste prijali od nás.",
    "Lebo sami viete, ako nás treba napodobňovať. Veď my sme nežili u vás neporiadne;",
    "ani chlieb sme od nikoho zadarmo nejedli, ale dňom i nocou sme ťažko a namáhavo pracovali, len aby sme nikomu z vás neboli na ťarchu.",
    "Niežeby sme nemali na to právo, ale aby sme vám dali príklad, ako nás napodobňovať.",
    "Veď keď sme boli u vás, prikazovali sme vám: Ak niekto nechce pracovať, nech ani neje!",
    "Počúvame totiž, že niektorí medzi vami neporiadne nažívajú, nič nerobia, ale neužitočné veci stvárajú.",
    "Takým prikazujeme a napomíname ich v Pánovi Ježišovi Kristovi, aby v pokoji pracovali a jedli svoj chlieb.",
    "Ale vy, bratia, neochabujte činiť dobre.",
    "Ak niekto neposlúchne slová tohto nášho listu, poznamenajte si ho a nestýkajte sa s ním, aby sa zahanbil.",
    "Nepokladajte ho však za nepriateľa, ale priveďte ho k rozumu ako brata.",
    "Sám Pán pokoja daj vám stály pokoj vo všetkom. Pán so všetkými vami!",
    "Tu môj, Pavlov, vlastnoručný pozdrav, čo je overením každého (môjho) listu. Tak vždy píšem.",
    "Milosť nášho Pána Ježiša Krista so všetkými vami! Amen."
  ]
}